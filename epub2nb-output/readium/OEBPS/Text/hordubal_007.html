<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Hordubal</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2kapitola">Kniha
první</h2>

<h3 class="mlpuroven3nadpis" id="sigil_toc_id_1">I.</h3>

<p class="mlptextbez1radku">Je to ten druhý od okna, ten v pomačkaných šatech:
kdo by do něho řekl, že je to Amerikán? Nepovídejte, Amerikáni přece nejezdí
osobním vlakem: jedou si v rychlíku, a ještě se jim to zdá málo, to prý v Americe
jsou onačejší vlaky, o mnoho delší vozy, a v nich takový bílý waiter podává
ledovou vodu a ice-creamy, víte? Haló, boy, huláká takový Amerikán, dones sem
pivo, rundu piva, všem ve voze sklenici, ať to stojí třeba pět dolarů, damn!
Kdepak, lidičky, v Americe, to je život, marno tady mluvit!</p>

<p class="mlptext">Ten druhý od okna klímá s otevřenými ústy, zpocen únavou, a hlava
se mu klátí jako neživá. Ach bože, ach bože, to už je jedenáct, třináct,
čtrnáct, patnáct dní; patnáct dní a nocí prosedět na kufru, spát na podlaze
nebo na lavici, lepkavý potem a zdřevěnělý, ohlušený bušením mašin; toto už je
patnáctý den; kdybych mohl aspoň natáhnout nohy, nastlat si pod hlavu sena a spát,
spát, spát…</p>

<p class="mlptext">Tlustá židovka u okna se štítivě tiskne do kouta. To tak,
ještě to usne a svalí se to na mne jako pytel; kdopak ví, co s ním je, – vypadá,
jako by se válel v šatech po zemi nebo kde; a ty jsi mi nějaký divný, hned bych
si sedla jinam, ach bože, kdyby už byl konec cesty! A ten druhý od okna se
naklání, padá kupředu a trhnutím se probouzí.</p>

<p class="mlptext">To je horko,“ navazuje opatrně hovor stařík s tváří kramáře. „Kam
jedete?“</p>

<p class="mlptext">„Do Krivé,“ vypravil ze sebe člověk.</p>

<p class="mlptext">„Do Krivé,“ opakuje kramář znalecky a blahovolně. „A z daleka,
z daleka?“</p>

<p class="mlptext">Ten druhý od okna neodpovídá, utírá si špinavou prackou zvlhlé
čelo, je mu mdlo slabostí a závratí. Kramář uraženě zafuní a odvrací se k oknu.
Ten druhý si netroufá podívat se oknem, schovává oči na poplivané podlaze,
čeká, že se ho zeptají ještě jednou. A pak jim to řekne. Z daleka. Až z Ameriky,
pěkně prosím. Ale jděte, až z Ameriky? A to jedete tak daleko na návštěvu? Ne,
já se vracím domů. Do Krivé. Mám tam ženu a holčičku. Hafia se jmenuje. Hafia.
Tři roky byla stará, když jsem odejel. Tak vida, z Ameriky! A jak jste tam byl
dlouho? Osm let. Osm let už tomu je. A po tu celou dobu jsem měl džob na jednom
místě. Jako majner. V Johnstownu. Já tam měl krajana, Michal Bobok se jmenoval.
Michal Bobok z Talamáše. Toho to zabilo, je tomu pět let. Od té doby jsem neměl
s kým mluvit, – pěkně prosím, jak jsem se měl s nimi dorozumět? Copak Bobok,
ten se naučil po jejich, ale to víte, když má chlap ženu, myslí na to, jak by
jí jedno po druhém vypravoval, a to v takové cizí řeči nejde. Jmenuje se
Polana.</p>

<p class="mlptext">A jak jste tam mohl pracovat, když jste se nemohl dorozumět?
Nu, jak: řekli mi jen Ellou, Hordubal, a ukázali mi můj džob. Až sedm dolarů
denně jsem bral, prosím pěkně. Seven. Ale draho je v Americe, páni. Nestačí ani
dva dolary na živobytí. Pět dolarů týdně na nocleh. A tu řekne ten pán naproti:
Ale to jste, pane Hordubal, musel našetřit krásné peníze! Ach ja, daly by se
našetřit. Ale já je posílal domů ženě – řekl jsem vám, že se jmenuje Polana?
Každého měsíce, pane, padesát, šedesát, až devadesát dolarů. Ale to šlo, dokud
byl Bobok živ, protože Bobok dovedl psát. Šikovný člověk, ten Bobok, ale zabilo
ho to před pěti lety, trámy na něho spadly. Pak už jsem nemohl peníze posílat
domů a dával jsem je do benku. Přes tři tisíce dolarů, pěkně prosím, a ty mně
ukradli. Ale to není možné, pane Hordubal! co to říkáte? Yessr, přes tři tisíce
dolarů. A vy jste je nežaloval? Pěkně prosím, jak žalovat? Náš formen mne
dovedl k nějakému lojerovi; ten mi plácal na rameno, okej, okej, ale musíš
platit advans; a formen mu řekl, you’re a swine, a zas mě strkal po schodech
dolů. Tož tak je to v Americe, prosím, marno mluvit. Jezus, Jezus, pane
Hordubal, tři tisíce dolarů? To jsou velké peníze, to je celý majetek, Bože
nebeský, takové neštěstí! Tři tisíce dolarů, kolik je to na naše peníze?</p>

<p class="mlptext">Juraj Hordubal cítí mocné uspokojení: to byste se všichni po
mně ohlíželi, vy všichni tady, kdybych vám začal povídat; z celého trejnu by se
sbíhali lidé podívat se na člověka, kterého v Americe okradli o tři tisíce
dolarů; yessr, to jsem já. Juraj Hordubal zvedá oči a rozhlíží se po lidech;
tlustá židovka se tiskne do kouta, kramář se uraženě dívá z okna a něco bezzubě
přežvykuje, tetka s košem na klíně pozírá na Hordubala, jako by s něčím hluboce
nesouhlasila.</p>

<p class="mlptext">Juraj Hordubal se zase zavírá do sebe. Taky dobře, já se vás
neprosím; pět let jsem s nikým nemluvil, a šlo to. A to se, pane Hordubal, z té
Ameriky vracíte bez groše? Kdepak, já měl dobrý džob, ale peníze jsem už
nedával do benku, you bet! Do kufru, pane, klíček zavěsit pod košili, a je to.
Sedm set dolarů si vezu domů. Well, sir, já bych tam byl zůstal, ale ztratil
jsem employment. Po osmi letech, pane. Lock out, sir. Příliš mnoho uhlí nebo
co. Z našeho pitu dostalo šest set mužů leave, pane. A všude, všude jen
propouštěli lidi. Nikde roboty pro člověka. Proto jedu zpátky. Domů, víte? Do
Krivé. Mám tam ženu a něco polí. A Hafii, té byly tři roky. Sedm set dolarů si
vezu pod košilí a začnu zase gazdovat… nebo půjdu do nějaké factory. Nebo dříví
kácet.</p>

<p class="mlptext">A to se vám, pane Hordubal, po ženě a dítěti nestýskalo? Jej
Bohu, stýskalo; ale já jsem jim, pěkně prosím, posílal peníze a myslel jsem,
toto na krávu, toto na strych pole, toto Polaně na cosi, však sama bude vědět.
Každý dolar byl na něco. A když jsem dával peníze do benku, to už bylo jako
stádo krav. Yessr, a to mně ukradli. A psala vám někdy vaše žena? Nepsala.
Neumí psát. Ale vy jste jí psal? No, sir. Can´t write, sir. Od té doby, co
zemřel Michal Bobok, jsem jí neposílal nic, jen peníze ukládal. Ale
telegrafoval jste jí aspoň, že přijedete? Ale co, ale co, na to je škoda peněz.
Lekla by se, kdyby přišel posel, ale mne se nepoleká. Haha, kdežpak! Třeba si
myslí, že jste mrtev, pane Hordubal; to víte, když tolik let od vás nedostala
ani zprávičku – Mrtev? Takový chlap jako já, a mrtev? Juraj Hordubal se dívá na
své uzlovité pěsti. Takový chlap, co si to myslíte! Polana je moudrá, Polana
ví, že se vrátím. Inu, jsme všichni smrtelní; co když se Polana nedožila? Shut
up, sir; bylo jí třiadvacet, když jsem jel, a silná, pane, silná jako řemen – to
neznáte Polanu; za ty peníze, za ty dolary, co jsem posílal, za ty aby nebyla
živa? No, thank you.</p>

<p class="mlptext">Nakvašený kramář u okna si stírá modrým šátkem pot. Třeba zase
řekne: To je horko! Horko, pane? Tomu říkáte horko? Měl byste být, pane, na
lowerdecku; nebo dole v shaftu na antracit… Tam posílají niggery, ale já to
vydržel, yessr. Za sedm dolarů. Hallo, Hordubal! Hallo, you niggash! Ach, pane,
člověk mnoho vydrží. Kůň ne. Tam dolů už nemohli dát koně, aby tahali káry.
Příliš horko, pane. Nebo takový lowerdeck na lodi… Člověk mnoho vydrží, jen
kdyby se aspoň mohl domluvit. Něco na tobě chtějí, nevíš co; a oni křičí,
vztekají se, krčí rameny – Prosím pěkně, jak se mám v Hamburku doptat, kudy se
jede do Krivé? Oni mohou křičet, ale já ne. Do Ameriky, to se vám jede jakoby
nic; jeden vás naloží na loď, jeden vás čeká tam – ale zpátky, pane, zpátky vám
nepomůže nikdo. No, sir. Těžká, pane, je cesta domů.</p>

<p class="mlptext">A Juraj Hordubal kývá hlavou, teď už se mu kývá sama, klátí se
těžce a neživě, a Juraj usíná. Tlustá židovka u okna sevřela pohoršeně rty;
tetka s košem na klíně a uraženy kramář na sebe významně pohlédli: Jaja, takoví
jsou dnes lidé. Jako dobytek.</p>

<h3 class="mlpuroven3nadpis" id="sigil_toc_id_2">II.</h3>

<p class="mlptextbez1radku">Kdopak to jde, kdopak je to tam na druhém boku
doliny? Vida ho, pána v botách, snad montér nebo kdo, nese si černý kufřík a šlape
do vrchu – kdyby nebyl tak daleko, dal bych ruce k ústům a zahoukal na něho:
Pochválen Ježíš Kristus, pane, kolik je hodin? Dvě s poledne, pasáčku; kdybych
nebyl tak daleko, zavolal bych na tebe, čí že paseš krávy, a ty bys třeba
ukázal: ta lyska, ta straka, ta hvězda, ta malina, tato jalůvka patří Polaně
Hordubalové. Tak, tak, hochu, pěkné kravky, radost pohledět; jen je nepouštěj
dolů k Čornopotoku, tam je tráva kyselá a voda hořká. Tak vida, Polaně
Hordubalové; inu, dřív mívala jen dvě krávy; a což, hochu, nemá ona i nějaké voly?
Ach, Hospodine, a jaké voly, podolské, rohy jako napřažené paže; dva voly,
pane. A což ovce? I barany, i ovce, pane, ale ty se pasou nahoře na Durné
Polonině. Moudrá a bohatá je Polana. A muže nemá? Co máváš rukou? Nemá Polana
hospodáře? Ach, jaký hlupák, nepozná člověka; stíní si oči dlaní a pozírá,
pozírá jako pařez.</p>

<p class="mlptext">&#160;Juraj Hordubal cítí srdce tepat až v hrdle; musí se zastavit
a vydechnout, ahah! ahah! Je toho až příliš, je to tak náhlé, zalyká se tím
jako člověk, který padl do vody: najednou, najednou je doma, to jen udělal krok
přes ten kamenitý výmol, a už ho to zaplavilo ze všech stran: ano, ten výmol tu
vždycky byl, bylo tu křoví trnkové a i tehdy bylo ožehlé ohněm pasáků; a zas
kvetou v suti divizny, cesta se vytrácí v suché trávě a suché mateřídoušce,
tady ten balvan zarostlý jafurou, encián, jalovce a kraj lesa, suché kravince a
opuštěná salaš; už není Ameriky a není osmi let; je všecko, co bylo, lesklý
brouk v hlavičce bodláku, klouzavá tráva a zdálky zvonce krav, sedlo nad
Krivou, hnědé trsy ostřice a cesta domů – </p>

<p class="mlptext">– cesta měkkými kroky horala, jenž nosí opánky a nebyl v Americe,
cesta vonící kravami a lesem, vyhřátá jako chlebová pec, cesta do údolí, cesta
kamenitá a vyšlapaná stády, rozbahnělá prameny, seskakující po kamenech, ach,
Hospodine, jaká správná pěšina, prudká jako potok, měkká travou, drolící se
štěrkem, mlaskající v mokřině, shýbající se pod koruny lesa: no, sir, žádný
škvárový chodník, co pod botou skřípe, jako v Johnstownu, žádné rejlings, žádné
zástupy mužů šlapajíc k majně, ani človíčka nikde, ani človíčka, jen cesta
dolů, potok a zvonění stád, cesta domů, padání k domovu, zvonky telátek a u potoka
modrý oměj –</p>

<p class="mlptext">Juraj Hordubal sestupuje dlouhými kroky, jakýpak kufřík,
jakýchpak osm let; tady je cesta domů a po té se to běží samo, jako se vrací
stádo za soumraku s plnými vemeny, bimbam krav a zvonečky telátek: což sednout
tady a vyčkat do soumraku, přijít do vsi se zvoněním stád, v hodinu, kdy báby
vycházejí na zápraží a chlapi se opírají o plot: koukejte, koukejte, kdo sem
jde? Ale já – jako stádo z pastvy – rovnou do otevřených vrat. Dobrý večer,
Polano. Ani já se nevracím s prázdnou.</p>

<p class="mlptext">Nebo ne, vyčkat až do tmy, až přejde boží dobytek, až všechno
usne; a zaklepat na okno, Polano! Polano! Jezu Kriste, kdo je tam? Já, Polano,
abys byla první, kdo mne vidí; sláva ti, Bože. A kde je Hafie? Hafie spí; mám
ji probudit? Ne, nech ji spát. Buď pochválen Bůh.</p>

<p class="mlptext">A Hordubal vykročil ještě rychleji. Jej Bohu, to se to jde,
když se tak člověku rozběhnou myšlenky! Ani jim nestačíš, marně natahuješ nohy;
hlava tě předběhne a je už u jeřabin na kraji dědiny, huš, husy, huš, a už jsi
doma. Měl bys zatroubit na hubu: kde jste kdo, pozírejte, kdo to jde, jaký
Amerikán, tramtará, to koukáte, boys, hallo! A teď ticho, tady jsme doma,
Polana na dvorku vytlouká len, přikrást se odzadu a zakrýt jí oči – Juraj! Jak
jsi mne, Polano, poznala? Chvála Bohu, abych nepoznala tvé ruce!</p>

<p class="mlptext">Hordubal běží dolinou, kufříku v ruce necítí, tam je složena
celá ta Amerika, modré košile, šaty z manšestru a Teddy-bear pro Hafii; a tohle,
Polano, pro tebe, látka na šaty, jaké se nosí v Americe, voňavé mýdlo, handbag
s řetízkem, a toto, Hafie, je flashlight, zmáčkneš tuto ten knoflík, a svítí
to, a tady ti vezu obrázky vystříhané z novin – ach, děvečko, já jich měl, po
osm let jsem pro tebe schovával, co jsem kde našel; musel jsem je nechat tam,
už se mi nevešly do sjutkejsu. Ale počkej, ještě tam v kufru je věcí!</p>

<p class="mlptext">A tady už, chvála Bohu, vede cesta přes potok; žádná železná
lávka, ale jen kameny ve vodě, musí se skákat z kamene na kámen a rukama házet,
é, chaso, tamto v kořání olší jsme chodili na raky, kalhoty vykasány a mokří až
po uši; a je-li tuto v ohybu cesty ještě ten kříž? Pochválen Ježíš Kristus, je
tu, skloněn nad vozovou cestou, měkkou teplým prachem a vonící stádem, slámou a
žitem; a to už tu musí být plot Michalčukova sadu, a je tu, zarostlý bezem a ořeším
jako tehdy, a je vyvrácený, tak jako byl; sláva ti, Hospodine, to už jsme ve
vsi, zdrávi došli, Juraji Hordubale. A Juraj Hordubal se zastavuje, čertví cože
ten kufřík je najednou tak těžký, jen setřít pot, a Jezus Maria, proč jsem se
neumyl u potoka, proč jsem nevytáhl z kufříku břitvu a zrcátko, abych se oholil
u potoka! Vypadám jistě jako cikán, jako tulák, jako zbojník, což abych se
vrátil umýt se, než se ukážu Polaně? Ale to už nejde, Hordubale, dívají se na
tebe; za Michalčukovým plotem, za příkopem lopuchovým se nehnutě a vyjeveně
dívá dítě. Zavoláš na ně, Hordubale? Řekneš, hej ty, jsi-li ty Michalčukův? A dítě,
pleskajíc bosými tlapkami, se dává na útěk.</p>

<p class="mlptext">Což obejít dědinu, myslí si Hordubal, a dostat se domů zadem?
To tak, aby na mne vyběhli, ty jeden, kam to lezeš? Hybaj na cestu, nebo
dostaneš bičem! Co dělat, musí člověk jít středem dědiny; ach, ty Bože, jen
kdyby ten kufřík tak netížil! Tvář tetky v okně za muškátem, vyjevené pohledy
slunečnic, babka na dvorku něco vylévá, jako by se ohlížela zadnicí, děti se
zastavují a civějí, hele, hele, jde někdo cizí, děda Kyryl mele naprázdno
bradou a ani očí nezvedne, ještě jedno bodnutí u srdce, Bůh s námi, a vejdi se
skloněnou šíjí do branky domova.</p>

<p class="mlptext">Ej, ty hlupáku, jak jsi se tak mohl zmýlit! To přece není
Hordubalovic dřevěná chalupa, dřevěný chlév a stodola z trámů; toto je hotový
dvorec, zděné stavení a střecha z tašek, na dvorku železná pumpa, z železa pluh
a brány železné, nu, dvorec jakýsi; chytro, Hordubale, chytro se ztrať i s tím
svým černým kufříkem, než přijde gazda a řekne: Nu co, co ty tady okouníš?
Dobrý den, hospodáři, nebývala tady Polana Hordubalová? Prosím za odpuštění,
pane, nevím, kam jsem dal oči.</p>

<p class="mlptext">Na zápraží vychází Polana a stane jako zkamenělá, oči
vytřeštěny, ruce přesilně tiskne k prsoum a prudce, jíkavě vydechuje.</p>

<h3 class="mlpuroven3nadpis" id="sigil_toc_id_3">III.</h3>

<p class="mlptextbez1radku">A teď neví Juraj Hordubal, co by řekl: tolik začátků
si myslil, co to, že se sem žádný nehodí? Nezakryje dlaněmi oči Polaně,
nezaťuká v noci na okno, nevrátí se se zvoněním stád a se slovy požehnání; ale
ježatý sem vráží a neumytý, nu, jaký div, že se ženská poleká? I hlas by ze mne
vyšel divný a seškrcený – poraď, Hospodine, co se dá říci takovým světu
nepodobným hlasem.</p>

<p class="mlptext">Polana ustupuje ze zápraží, až příliš daleko ustupuje, ach,
Polano, já bych byl proklouzl i tak; a říká hlasem, který skoro není hlas a skoro
není její: „Pojď dál, já – zavolám Hafii.“ Ano, Hafii, ale dřív bych chtěl tobě
položit ruce na ramena a říci, nu, Polano, nerad jsem tě polekal; sláva Bohu,
že už jsem doma. A vida, jak jsi se zařídila: nová je postel a vysoko nastlaná,
stůl nový a těžký, na stěně svaté obrazy, inu, brachu, to ani v Americe nemají
lepší; podlaha z prken a v oknech muškát, dobře jsi, Polano, gazdovala! Juraj
Hordubal potichoučku usedá na svůj kufřík. Moudrá je Polana a ví si rady; jak
to tu vyzírá, hádal bys, že má dvanáct krav, dvanáct i víc – Chvála Bohu, ne
nadarmo jsem robotil; ale to horko v shaftu, dušinko, kdybys věděla, jaké
peklo!</p>

<p class="mlptext">Polana nejde; Juraji Hordubalovi je nějak tísnivě jako tomu,
kdo sám a sám je v cizí jizbě. Počkám na dvorku, říká si, snad abych se zatím
umyl. Joj, svléknout košili a napumpovat si studené vody na plece, na hlavu, do
vlasů, přehojně stříkat vodou kolem a zařičet libostí, hej! ale to by se jaksi
nehodilo, ještě ne, ještě ne; jen trochou vody z železné pumpy (bývalo tu
dřevěné roubení a okov na vahadle, a ta hluboká tma dole, a jak to vlhce a chladně
dechlo, když se člověk naklonil nad roubení) (toto je jako v Americe, tam
mívají farmáci takové pumpy) (s plným okovem do chléva a napájet krávy, až se
jim nozdry lesknou vlhkostí a hlasitě frkají), jen trochou vody smáčí
umolousaný kapesník a utírá si čelo, ruce, týl, achachach, to chladí, ždímá
kapesník a hledá, kam jej pověsit, ještě ne, ještě tu nejsme doma, a mokrý jej
cpe do kapsy.</p>

<p class="mlptext">„Tady máš tatínka, Hafie,“ slyší Hordubal, a Polana k němu
strká jedenáctileté děvčátko poplašených, bledě modrých očí. „Tak ty jsi Hafie,“
bručí Hordubal rozpačitě (jej Bohu, pro tak velké dítě Teddy-bear!) a chce jí
sáhnout po vlasech, jen tak prstem, Hafie; ale děvčátko uhýbá, tiskne se k matce
a nespouští očí z toho cizího mužského. „Tak pozdrav přece, Hafie,“ praví
Polana tvrdě a žďuchá holčičku do zad. Ach, Polano, nech ji – co na tom, že se
dítě poleká! „Dobrý den,“ šeptá Hafie a odvrací se. Jurajovi je náhle nějak
divně, oči se mu zalily, tvář dítěte se před ním třese a rozplývá; ale, ale,
copak to – e nic, to nic není, jen že jsem už tolik let neslyšel ,dobrý den‘. „Pojď
se podívat, Hafie,“ praví honem, „co jsem ti přivezl.“</p>

<p class="mlptext">„Jdi, hloupá,“ strká ji Polana.</p>

<p class="mlptext">Hordubal klečí u kufru, matičko boží, to se to všechno cestou
zmuchlalo, a hledá elektrickou baterku, to se bude Hafie divit! „Tak vidíš,
Hafie, tady stiskneš ten gombík, a svítí to.“ Nu copak, copak, ono to nechce
svítit; Hordubal mačká na knoflík, obrací baterku ze všech stran a zesmutní. „Copak
se s tím stalo? Aha, to asi vyschlo tam uvnitř, co je ta elektrika, – víš, bylo
tak horko na lowerdecku – Inu, jasně to svítilo, Hafie, jako sluníčko. Ale
počkej, já jsem ti přinesl obrázky, to něco uvidíš!“ Hordubal loví z kufříku
listy z magazínů a novin, kterými proložil těch pár kousků šatstva. „Pojď sem,
Hafie, ať vidíš, jak vypadá Amerika.“</p>

<p class="mlptext">Děvčátko se rozpačitě kroutí a ohlíží se po matce. Polana suše
a přísně ukazuje hlavou: jdi! Dítě se nesměle, nerado šourá k tomu dlouhému
cizímu pánovi – ach, vystřelit ze dveří a běžet, běžet k Marice, k Žofce, k holkám,
které tam za humny zavíjejí do peřinky takové utěšené malé štěňátko –</p>

<p class="mlptext">„Podívej se, Hafie, tady ty dámy – a tu, pozírej, jak ti se
bijí, haha, co? to je football, víš? taková hra, co se hraje v Americe. A toto,
ty vysoké domy –“</p>

<p class="mlptext">Hafie se ho už dotýká ramenem a nesměle se ptá: „A co je toto?“</p>

<p class="mlptext">Juraje Hordubala to zaplavilo radostí a dojetím: tak vida,
dítě si už zvyká! „To… víš, to je Felix the cat.“</p>

<p class="mlptext">„Ale vždyť je to mačka,“ protestuje Hafie.</p>

<p class="mlptext">„Haha, to se rozumí, že je to mačka! Ty jsi moudrá, Hafie!
Ano, to je… takový americký kocour, all right.“</p>

<p class="mlptext">„A co on to robí?“</p>

<p class="mlptext">„To… to vylizuje tin, rozumíš? takovou plechovou krabici od
konzervy. To je advertisment na konzervy, víš?“</p>

<p class="mlptext">„A co je tady napsáno?“</p>

<p class="mlptext">„To je… to bude něco po americku, Hafie, tomu ty nerozumíš;
ale tuto, hleď, ty lodě,“ odváděl honem řeč Hordubal. „Po takové jsem plul.“</p>

<p class="mlptext">„A co je toto?“</p>

<p class="mlptext">„To jsou komíny, víš? Ty lodě mají uvnitř parní mašinu, a vzadu
takový… takový propeller…“</p>

<p class="mlptext">„A co tu je napsáno?“„To si přečteš jindy, umíš přece číst,
že?“ uhýbá Hordubal. „A toto, vidíš, to se srazily dvě káry – –“</p>

<p class="mlptext">Polana stojí na zápraží, ruce složeny na prsou, a suchýma
upřenýma očima se dívá do dvorku. Tam vzadu v jizbě se k sobě schylují dvě
hlavy, pomalý mužský hlas se namáhá vyložit, co je toto a co ono, „to tak
dělají v Americe, Hafie, a toto, hleď, to jsem sám jednou viděl,“ a pak ten
hlas vázne, váhá a bručí: „Jdi, Hafie, jdi se podívat, kde je mamka.“</p>

<p class="mlptext">Hafie vyrazí na zápraží jako vysvobozená.</p>

<p class="mlptext">„Počkej,“ zadrží ji Polana, „zeptej se ho, chce-li něco jíst…
nebo pít.“</p>

<p class="mlptext">„Není třeba, dušinko, není třeba,“ hlaholí Hordubal a hrne se
na práh. „To jsi hodná, že sis vzpomněla, děkuju mnohokrát, ale to nespěchá.
Třeba máš nějakou jinou práci –“</p>

<p class="mlptext">„Co robit je pořád,“ podotýká Polana neurčitě.</p>

<p class="mlptext">„Tak vidíš, Polano, nu tak vidíš, nebudu tě vyrušovat; jen si
hleď svého, a já zatím – což já –“</p>

<p class="mlptext">Polana k němu zvedá oči, jako by chtěla něco říci, jako by
toho chtěla říci najednou nějak mnoho, až jí to cuká rty; ale spolkne to a jde
po svém, neboť je vždycky co robit.</p>

<p class="mlptext">Hordubal stojí ve dveřích a dívá se za Polanou: což abych šel
za ní do kůlny – ještě ne, ještě ne; kůlna je tmavá, nu, nehodí se to jaksi.
Osm let, brachu, je osm let. Rozumná žena je Polana, neskočí ti kolem krku jako
mladice; chtěl by ses jí zeptat na to a ono, na pole, na dobytek, ale Bůh s ní,
když má co robit. Vždycky byla Polana taková. Do práce, hbitá, moudrá.</p>

<p class="mlptext">Zamyšleně se dívá Hordubal na dvorek… Čistý dvorek, mochničkou
a rmenem prokvetlý, ani stružka močůvky nevytéká. Což o to, poohlédnout se po
hospodářství – ještě ne, ještě ne; však Polana řekne sama, pojď se podívat,
Juraji, jak jsem gazdovala: všecko murované a železné, všecko nové, tolik a tolik
to stálo – A já řeknu: Dobře, Polano. I já ti nesu něco do hospodářství.</p>

<p class="mlptext"><span class="calibre12">Dobře to Polana dělá; a rovná
je, rovná jako mladice, Hospodine, jaká rovná záda! Vždycky tak rovně nesla
hlavu, už jako dívčí – Hordubal vzdychl a podrbal se v týle: tož tak, Polano,
ať je po tvém; osm let jsi byla svou paní, to se nedá jen tak lámat; sama řekneš,
dobrý je muž v domě.</span></p>

<p class="mlptext">Zamyšleně se dívá Hordubal na dvorek. Všecko je jiné a nové,
zdárně si Polana vedla; ale ta mrva, holenku, ta mrva se mi nechce líbit. To
není chlévský hnůj; to je mrva stájová. Na zdi dva chomouty, na dvoře kobylince
– ani se Polana nezmínila, že chová koně; ale poslyš, koně, to přece není pro
ženskou. Do stáje patří chlap, tak je to. Hordubal vraští starostlivě čelo:
ano, toto je úder kopyta o prkenné pažení; hrabe si kůň kopytem, snad by chtěl
pít; donesl bych mu vody v plátěném vědru, ale ne: až mi Polana řekne, pojď se,
Juraji, podívat po našem hospodářství. V Johnstownu měli koně tam dole ve
štolách; chodil jsem je poplácat po hubě – to víš, Polano, tam krávy nebyly;
chytit takovou krávu za roh a potřást jí hlavou, na – na – na, stará, héta!
héta! Ale kůň – nu, buď Bohu chvála, že tu budeš mít chlapa.</p>

<p class="mlptext">Ale teď zavonělo něco známého a starého, něco, co tu vonívalo
od dětství. Hordubal dlouze a s povděkem čichá: dřevo, smolná vůně dřeva, vůně
smrkových polen na slunci. Juraje to táhne k té hromadě polen, dobrá je hrubé
ruce hrubá kůra, je tu i špalek se zaťatou sekyrou, dřevěný kozlík a pila, jeho
stará pila, vyhlazená jeho prackami. Juraj Hordubal zhluboka vydechl, zdrávi
došli a pěkně vítám domů, svléká si kabát a vkliňuje poleno do pevných ramen
kozlíku.</p>

<p class="mlptext">Zpocen a šťasten řeže Juraj dříví na zimu.</p>

<h3 class="mlpuroven3nadpis" id="sigil_toc_id_4">IV.</h3>

<p class="mlptextbez1radku">Juraj se napřimuje a stírá si pot. Inu pravda, toto
je jiná práce a jiná vůně než tam dole v pitu; pěkné, smolné dřevo má Polana,
žádné pařezy, žádnou souš. Rachají kačeny, s křikem se ženou husy, nějaký vůz
tryskem rachotí a hrne se slavně do uličky. Polana vybíhá z kůlny a běží, běží
(ach, Polano, vždyť ty klusáš jak děvče), dokořán otvírá vrata do dvorku.
Kdopak to je; kdopak to k nám jede? Prásk bičem, hý, vysoko letí zlatý a teplý
prach, do dvorku se řítí spřežení, žebřiňák řinčí a na něm pěkně po maďarsku
stojí chlapík, vysoko drží opratě, vysoko zpívá brrr, seskakuje z vozu a plochou
dlaní uhodí koně po mokré šíji.</p>

<p class="mlptext">Od vrat se blíží Polana, bledá a jaksi odhodlaná. „To je
Štěpán, Juraji. Štěpán Manya.“</p>

<p class="mlptext">Člověk skloněný nad postraňky se prudce vzpřímil čelem k Jurajovi.
Jsi ty mi nějaký černý, diví se Hordubal, Hospodine, jaký havran!</p>

<p class="mlptext">„Byl tu za čeledína,“ dodává Polana tvrdě a zřetelně.</p>

<p class="mlptext">Člověk zamumlal a sklonil se k postraňkům, odpíná váhy a vyvádí
koně, drží je oba jednou rukou u huby a druhou zničehonic podává Hordubalovi. „Zdrávi
dojeli, hospodáři.“</p>

<p class="mlptext">Hordubal si honem utírá ruku o nohavici a podává ji Štěpánovi;
cítí se zmaten a nějak velice polichocen, upadá do rozpaků, brumlá cosi a ještě
jednou potřese Štěpánovi rukou po americku. Nevelký je Štěpán, ale sporý; jde
Jurajovi jen po ramena, ale dívá se mu do očí drze a palčivě.</p>

<p class="mlptext">„Pěkné koně,“ bručí Hordubal a chce je pohladit po nozdrách;
ale koně se vzpínají a počínají tančit.</p>

<p class="mlptext">„Pozor, hospodáři,“ varuje Manya a v očích mu výsměšně
blýskne. „Jsou to uheráci.“</p>

<p class="mlptext">Ach, ty černý, myslíš, že se nevyznám v koních? Nu pravda,
nevyznám, ale zvyknou si koně na gazdu.</p>

<p class="mlptext">Koně trhají hlavami, jen jen vyrazit; ruce do kapes,
Hordubale, a neuhýbej, ať si ten černý nemyslí, že se bojíš.</p>

<p class="mlptext">„Toto je tříroček,“ povídá Manya, „z vojenského hřebce, o – o –
oj,“ trhá hubou koně, „c – c – c! Eé, čerte! Ajda!“ Kůň jím smýká, ale Štěpán
se jen směje; a Polana přistupuje ke koni a podává mu kus chleba. Štěpán po ní
blýskne zuby a očima a přidrží koně za řetízek udidla. „Ej, ty! S – s – s!“
Vypadá to, jako by vrýval koně do země, v zubech mu syká úsilí; kůň stojí s krásně
vypjatou šíjí a chňapá pysky po dlani Polanině. „Hý,“ volá Manya a poklusem,
zavěšen na hlavách koní, vede je do stáje.</p>

<p class="mlptext">Polana se dívá za nimi. „Čtyři tisícky za něj nabízejí,“ praví
oživeně, „ale nedám ho; Štěpán říká, že stojí za osm. Tu klisničku budeme na
podzim krýt –“ Nu, ví čert, proč se zarazila, jako by se kousla do jazyka. „Musím
jim přichystat obroku,“ povídá a váhá, neví, jak odejít.</p>

<p class="mlptext">„Tak, tak, obroku,“ souhlasí Juraj. „Pěkný koník, Polano; a což,
je dobrý do tahu?“</p>

<p class="mlptext">„Toho je k vozu škoda,“ dí Polana podrážděně. „To není selský
tahoun.“</p>

<p class="mlptext">„Nu proto,“ nutí se Hordubal. „Pravda, škoda by ho bylo,
junáka. Pěkné koně máš, dušinko, radost se podívat.“</p>

<p class="mlptext">Tu již vychází Manya ze stáje a nese dvě plátěná vědra na
vodu. „Osm tisíc za něj bude, hospodáři,“ praví s jistotou. „A ta klisnička by
se měla na podzim krýt. Mám pro ni slíbeného hřebečka, ej, jaký satanáš!“</p>

<p class="mlptext">„Brutus nebo Hegüs?“ obrací se Polana v polou cesty.</p>

<p class="mlptext">„Hegüs. Brutus je těžký.“ Manya ukazuje zuby pod černými
vousisky. „Já nevím, jak vy, hospodáři, ale já mnoho nedám na těžké koně. Sílu
mají, ale žádnou krev, pane. Žádnou krev.“</p>

<p class="mlptext">„Nu ano,“ praví Hordubal nejistě. „S krví je to tak. A což
kravky, Štěpáne?“</p>

<p class="mlptext">„Krávy?“ diví se Štěpán. „Aha, vy myslíte krávy. A – áno,
hospodyně má dvě krávy, prý pro mléko, říká. Vy jste ještě nebyl ve stáji,
pane?“</p>

<p class="mlptext">„Ne, já – víš, já jsem se před chvilkou vrátil,“ dí Hordubal a
upadá do rozpaků: inu, ta hromada pořezaného dříví se nedá zapřít; ale zároveň
má radost, že tak šťastně začal Štěpánovi tykat jako gazda čeledínovi. „Áno,“
povídá, „právě jsem se tam chystal.“</p>

<p class="mlptext">Štěpán ho úslužně vede nesa vědérce s vodou. „Máme tam – – hospodyně
tam má nové hříbátko, třínedělní, a jednu plnou klisnu; dva měsíce tomu, co
byla u krytí. Tudy, pane. Tady ten valach už je napolo prodán, dva a půl
tisíce, pane. Dobrý kůň, ale já musím zapřahovat tříročka, aby se vyběhal.
Nechce stát.“ Manya zas cení zuby. „Valach půjde na vojnu. Všichni koně od nás
šli na vojnu.“</p>

<p class="mlptext">„Tak, tak,“ povídá Juraj. „Nu, máš tu čisto. A byl jsi ty,
Štěpáne, na vojně?“</p>

<p class="mlptext">„U jízdy, pane,“ zubí se Manya a napájí tříročka. „Pozírejte,
hospodáři, jaká suchá hlava, jaký zadek – ejda! no tak, c – c – c, – pozor,
pane! och, jaký zbojník,“ povídá a uhodí koně pěstí po šíji. „Ach, pane, to je
kůň!“</p>

<p class="mlptext">Hordubal se necítí doma v ostrém výparu konírny; brachu, to
jinak je cítit kravín, mrvou a mlékem, pastvou a domovem – – „Kde máš to
hříbátko?“ ptá se.</p>

<p class="mlptext">Hříbátko je ještě kudrnaté a právě saje, jsou to samé nohy;
kobyla se otáčí hlavou a moudrýma očima po Hordubalovi: Nu, co ty jsi zač?
Juraj jihne a hladí klisnu po kýtě; je teplá a hladká jako samet.</p>

<p class="mlptext">„Dobrá klisna,“ praví Štěpán, „ale těžká. Hospodyně ji chce
prodat – to víte, hospodáři, sedlák koně nezaplatí, a na vojně chtějí jen
horkou krev. Neosvědčují se chladní koně. Lepší je stejnorodá stáj,“ míní Štěpán.
„Já nevím, jak se na to díváte vy, pane –“</p>

<p class="mlptext">„Nu, Polana tomu rozumí,“ bručí Hordubal váhavě. „A což voly,
voly Polana nemá?“</p>

<p class="mlptext">„Nač voly, pane?“ šklebí se Manya. „Na pole stačí klisna a valach
– Maso špatně platí, hospodáři. Ještě tak chov bagounů – Viděl jste, jakého má
hospodyně kance? Šest bahnic, pane, a čtyřicet selat. Selata se dobře
prodávají, z daleka sem docházejí prasátníci. Svině jako sloni, černý rypák,
kopyta černá –“</p>

<p class="mlptext">Hordubal kývá povážlivě hlavou: „A což mléko – kde pro ně
berete mléko?“</p>

<p class="mlptext">„Od sedláků, pěkně prosím,“ směje se Manya. „Ech ty, ty že
chceš našeho kance na tvou špinavou svini? Takového spolehlivého kanečka není v
celém kraji. Kolik konví mléka, kolik pytlů brambor za to dáš? – Inu, pane,
zbytečně se tady dřít. Daleko do města, špatně se prodává. Hloupý lid, pane.
Pěstuje všechno jen do huby. Ať dává, když neumí prodat.“</p>

<p class="mlptext">Hordubal neurčitě pokyvuje. Pravda, pravda, málo se tady
prodávalo, ještě tak husy a kury. Inu, toto je nějaký jiný svět: Polana si ví
rady, jen co je pravda.</p>

<p class="mlptext">„Daleko prodat,“ rozumuje Štěpán, „a jen to, co stojí za to.
Kdo by chodil na trh s hrudkou másla? Je ti na nose vidět, že nic nemáš, nu tak
slev, nebo jdi k čertu!“</p>

<p class="mlptext">„A odkud jsi ty?“ diví se Juraj.</p>

<p class="mlptext">„Tady dole, z Rybárů, znáte, pane?“</p>

<p class="mlptext">Nezná Hordubal, ale kývá: tak, tak, z Rybárů; co by neznal
gazda?</p>

<p class="mlptext">„Jiný kraj, pane, bohatý, a jaká rovina! Například rybárský
močál – celý zdejší kraj by se do něho vešel jako křivák do kapsy; a tráva,
pane, tráva až po prsa.“ Manya mávl rukou. „Ech, všivý kraj tady, zaořeš, a jen
kamení obracíš. U nás kopeš studnu, a pořád černá půda.“</p>

<p class="mlptext">Hordubal se zasmušil. Co ty víš, ty Tatare, – já, já jsem tu
oral a obracel kamení; ale zato ty lesy, Hospodine, a ty pastviny! Rozmrzen
vychází Juraj ze stáje. Všivý kraj prý – tak co sem, čerte, lezeš? Špatně-li je
tu stádům? Nu, chvála Bohu, však toto je hodina stád; už klinkají v dolině a vyzvánějí
na kraji dědiny; zvonce křaplavé, hluboké a pomalé, pomalé jako krok krávy; jen
vysoké zvonečky telátek běží překotem – nu, nu, i ty budeš krávou a půjdeš
vážně a těžce jako stádo, jako i my. Zvonění stád se blíží, a Juraj by smekl
klobouk jako při klekání, Otče náš, jenž jsi na nebesích; jako řeka se blíží
zvonění, dělí se v těžké krůpěje, rozlévá se po celé dědině; kráva za krávou se
odděluje od stáda a bimbam bimbam míří do svého chléva, vůně prachu a mléka,
bimbam ve vratech, a kývajíce hlavami stoupají dvě kravky do dvora Hordubalů,
zvířata moudrá a mírná, a míří do dveří chléva. Hordubal si hluboce oddechl:
Nu, i já už jsem doma, sláva ti, Bože; toto je návrat domů. Klekání stád se
rozptyluje dědinou a dozvání, netopýr klikatým letem se vydává za mouchami po
stopách stáda, dobrý večer, gazdo; z chléva se táhlým bučením ozývá kravička.
Nu, nu, už jdu. Potmě vchází Juraj do chléva, ohmatává rohy, tvrdé a chundelaté
čelo, mokrou papulu a nozdry, měkce zřasenou kůži na krku; nahmatává plecháč a trojnožku,
usedá k plnému vemeni a dojí po struku struk, až mléko crčí do plecháče; a tence,
polohlasem počíná Juraj zpívat.</p>

<p class="mlptext">Ve dveřích chléva se rýsuje temná postava. Hordubal
nedozpíval. „To jsem já, Polano,“ bručí omluvně. „Aby si na mne dobytek zvykl.“</p>

<p class="mlptext">„Půjdeš už k večeři?“ ptá se Polana.</p>

<p class="mlptext">„Až podojím,“ mluví Hordubal ze tmy: „Štěpán bude jíst s námi.“</p>

<h3 class="mlpuroven3nadpis" id="sigil_toc_id_5">V.</h3>

<p class="mlptextbez1radku">Juraj Hordubal usedá v čelo stolu, spíná ruce a říká
modlitbu. Tak to má být, když jsi teď gazdou. Polana svírá rty, ruce sepnuty,
Hafie vyvaluje oči a neví co dělat, Štěpán se mračně a zarytě dívá k zemi – ech,
vy, což jste se nemodlívali, Polano? Inu, od jiné víry je asi Štěpán, ale u stolu
se sluší modlitba. Vida je, rozmrzeli se, jedí rychle a mlčky, Hafie se taktak
dloubá v talíři, – „Jez, Hafie,“ káže suše Polana, ale sama dá stěží co do úst;
jen Štěpán hlasitě srká, skloněn nad talířem.</p>

<p class="mlptext">Po jídle kouká Manya jak a kudy ven. „Počkej ještě, Štěpáne,“
pobídl ho Hordubal. „Co jsem chtěl říci – Ano, a jaká je letos úroda?“</p>

<p class="mlptext">„Otava byla dobrá,“ uhýbá Manya.</p>

<p class="mlptext">„A žita?“</p>

<p class="mlptext">Polana rychle pohlédne na Štěpána. „Žita,“ souká ze sebe
Manya. „Ano, hospodyně totiž prodala ta pole nahoře. Nestálo to za práci, pane.
Samý kámen.“</p>

<p class="mlptext">V Hordubalovi hrklo. „Samý kámen,“ bručel, „pravdaže samý
kámen; ale pole, Polano, je základ – –“</p>

<p class="mlptext">Štěpán sebejistě ukazuje zuby. „Nic to neneslo, hospodáři.
Lepší jsou louky u řeky. Kukuřice tam narostla co chlap vysoká.“</p>

<p class="mlptext">„U řeky,“ diví se Hordubal, „tys koupila, Polano, půdu v rovině?“</p>

<p class="mlptext">Polana chce něco říci, ale spolkne to. „Panské louky,
hospodáři,“ vysvětluje Manva. „Půda jako mlat, hluboká, řepná. Ale řepa se
špatně platí. Všechno se špatně platí, pane. Raději vsadit na koně: vydaří se
kůň, a dostane se víc peněz než za rok selské roboty. Mít ještě kus roviny a postavit
stáje tam dole –“ Štěpánovi blýskají oči. „Kůň patří do roviny, pane. Kůň není
koza.“</p>

<p class="mlptext">„Statkář by prodal ty louky,“ podotýká Polana zamyšleně a počítá
nahlas, co by stály; ale Hordubal neposlouchá, Hordubal myslí na pole žitná a bramborová,
jež Polana prodala. Pravda, samý kámen, ale nebyl-liž tam kámen odjakživa? To
už, kamaráde, patří k té práci. Dva roky předtím, než jsem odejel, jsem obrátil
kus úhoru v pole – ech, co ty víš o selské robotě!</p>

<p class="mlptext"><span class="calibre12">Hafie se přikradla k Štěpánovi
a opírá se mu loktem o rameno. „Strýčku Štěpáne,“ šeptá.</span></p>

<p class="mlptext">„Co je?“ směje se Manya.</p>

<p class="mlptext">Malá se ostýchavě vrtí. „Já jen tak.“</p>

<p class="mlptext">Štěpán ji bere mezi kolena a kolébá jí: „Nu tak, Hafie, co jsi
chtěla říci?“</p>

<p class="mlptext">Hafie mu šeptá do ucha: „Strýčku Štěpáne, já ti dnes viděla
krásné štěňátko!“</p>

<p class="mlptext">„Ale jdi,“ diví se důležitě Manya. „A já jsem ti viděl
zaječici s třemi mladými zajíčky.“</p>

<p class="mlptext">„Jé,“ žasne Hafie, „a kde?“</p>

<p class="mlptext">„V jeteli.“</p>

<p class="mlptext">„A budeš je na podzim střílet?“</p>

<p class="mlptext">Štěpán úkosem na Hordubala: „Nu, nevím.“</p>

<p class="mlptext">Hodný člověk, myslí si Juraj s úlevou, dítě ho má rádo; ke mně
by tak nepřišla. Což, zvykne si dítě; ale že se ani nezmínila o těch obrázcích,
co jsem jí dovezl z Ameriky. Měl bych něco dát Štěpánovi, napadá Hordubala, a hledá
očima svůj dřevěný kufřík.</p>

<p class="mlptext">„Máš své věci srovnané na lavici,“ praví Polana – vždycky byla
tak pečlivá, myslí si Juraj a jde vážně k té hromádce z Ameriky. „Tak toto je
pro tebe, Hafie, ty obrázky a tady ten Teddy-bear –“</p>

<p class="mlptext">„Co to je, strýčku?“ vydechne Hafie.</p>

<p class="mlptext">„To je medvěd,“ vysvětluje Manya. „Vidělas už někdy živého
medvěda? Tam vzadu v horách jsou.“</p>

<p class="mlptext">„A tys je viděl?“ naléhá Hafie.</p>

<p class="mlptext">„Nu, viděl. Dělají brumbrum.“</p>

<p class="mlptext">„Toto je, Polano, tobě,“ mumlá nesměle Hordubal. „Jsou to
hlouposti, nu, ale nevěděl jsem co…“ Juraj se odvrací a přehrabuje, co by ze
svého vybral Manyovi. „A toto, Štěpáne,“ praví rozpačitě, „by se snad hodilo
tobě: americký nůž a faječka americká –“</p>

<p class="mlptext">„Ach, ty,“ vyhrkla zdušeně Polana, oči se jí zalily slzami a vyběhla
ven – nu, Polano, co je?</p>

<p class="mlptext"><span class="calibre12">„Děkuju uctivě, hospodáři,“
klaní se Manya, ukazuje všechny zuby a podává Jurajovi ruku. Ej ty, jakou ty
máš sílu v ruce! s tebou by stálo za to se měřit. Nu, chvála Bohu, oddychl si
Hordubal, toto by bylo odbyto.</span></p>

<p class="mlptext">„Ukaž mi ten křivák, strýčku,“ žadoní Hafie.</p>

<p class="mlptext">„Hleď,“ honosí se Štěpán, „to je nůž až z Ameriky, tím ti
vyřežu americkou panenku, nechceš?“</p>

<p class="mlptext">„Jé, strýčku,“ piští Hafie, „ale jistě!“</p>

<p class="mlptext">Juraj se široce a blaženě usmívá.</p>

<h3 class="mlpuroven3nadpis" id="sigil_toc_id_6">VI.</h3>

<p class="mlptextbez1radku"><span class="calibre12">Ale ještě není vše
vyřízeno, Juraj ví, co se sluší. Když se člověk vrací z Ameriky, musí se ukázat
v krčmě, se sousedy se přivítat a nabídnout pálenky. Ať každý vidí, že ne s prázdnou
a ne s hanbou se vrací. Hej, hospodo! Každému sklenku a chytro nalévej, což
neznáš Hordubala a nejsem já majner z Ameriky? Ať se rozkřikne po dědině, kdože
se to vrátil, ej, půjdeme se podívat na Hordubala, ženo, halenu sem a širák – –</span></p>

<p class="mlptext">„Já se vrátím brzo, Polano, však jdi spat a nečekej,“ domlouvá
Juraj a zeširoka, okázale se hrne černou dědinou do krčmy. Čím vším to voní
dědina: dřevem a kravami, slámou a senem, a toto je pach husí, a toto čpí
rmenem a kopřivami. Není už v krčmě starý Salo Berkovič, jakýsi žid zrzavý
vstává od stolu a nedůvěřivě se ptá: „Přeje si pán?“</p>

<p class="mlptext">V koutě sedí jeden, kdo by to mohl být, mohl by to být Pjosa,
pravdaže, Andrej Pjosa řečený Husár, zírá na Juraje, jako by chtěl křiknout:
Jsi ty to, Juraji? I jsem to já, Andreji Husáre, jak mě tu vidíš. – Nu,
nezakřikl Pjosa a zírá; a Hordubal, aby ukázal, že je zdejší: „Živ-li starý
Berkovič, krčmáři?“</p>

<p class="mlptext">Pihovatý žid staví na stůl sklenku kořalky. „Šest let tomu, co
je pochován.“ Šest let? ech, Pjoso, dlouhá to doba; co zbude z člověka po šesti
letech – a co po osmi? Osm let, krčmáři, jsem nepil pálenky; jej Bohu, byl bych
ji někdy pil – hoře zapít, naplivat na cizotu, víš? ale zakázali pálenku v Americe.
Aspoň jsem poslal víc dolarů Polaně; a vidíš, koně koupila a prodala pole. Prý
samé kamení. A ty, Husáre, tys pole neprodal? Inu, vidět, žes nebyl v Americe.</p>

<p class="mlptext">Žid stojí u pultu a zírá na Juraje. Mám se s ním dát do řeči?
myslí si žid. Hovorný asi není, hledí jaksi taksi, raději ho nechat; kterýpak
ze zdejších by to mohl být? Matěj Pagurko má syna kdesi, třeba je to syn
Matějův; či že by to byl Hordubal, muž Polany Hordubalové, ten, co je v Americe
–</p>

<p class="mlptext">Juraj zamžoural očima. Žid se odvrací, musí rovnat sklenky na
pultě; a co ty, Pjoso, co schováváš oči pod obočím? Mám tě zavolat jménem? To
máš tak, Andreji Pjoso: člověk si odvykne mluvit, huba mu zdřevění, ale – inu,
i kůň, i kráva chce slyšet lidské slovo. Pravda, vždycky bývala Polana tichá, a
osm let nepřidá řeči, samota mluvit nenaučí; sám nevím, kde začít: neptá se ona
– nepovídám, nepovídá ona – nechci se ptát. Ech co, Štěpán je dobrý čeledín, i mluvení
obstará za hospodyni. Pole prodala hospodyně, koupila pustu v rovině, a máš to.</p>

<p class="mlptext">Hordubal upíjí a pokyvuje hlavou. Pálí ta potvora, ale člověk
si zvykne. Štěpán – hodný chlap, zdá se; rozumí koním a má rád Hafii; a co se
týče Polany – i zvykne si ženská, a samo přijde, co přijít má. Ech, Pjoso, a co
tvá žena – divná-li je někdy? Nu, nabiješ jí, ale Polana je – jako zemanka,
Andreji. Tak je to. Moudrá je, pilná a čistá – chvála ti, Bože. Pravdaže divná.
A nese se, brachu, jako žádná druhá bába na dědině. Neumím s ní, Husáre. Jako
vítr jsem měl vtrhnout domů a zatočit s ní, až by ztratila dech. Tak se to
dělá, Andreji. Ale já – vidíš, nešlo to; poděsila se, jako bych byl strašidlo.
I Hafie se nějak poděsila. I ty, Pjoso. Nu, tady mne máte, co dělat? Když
nepuknou ledy, sejdou pomalu. Na zdraví, Andreji!</p>

<p class="mlptext">Andrej Pjosa, řečený Husár, vstává a jde ke dveřím, jako by
neviděl; ve dveřích se obrací, střelí očima zpátky a vyhrkne: „Zdrávi došli,
Juraji!“ Jsi ty podivín, Husáre; jako bys nemohl přisednout – nemysli si, že
jsem se vrátil jako žebrák: mám pěkných pár set dolarů, ani Polana to ještě
neví. Hle, poznal mne Pjosa; tak vida, samo to přišlo, samo přijde i ostatní,
zaradoval se Hordubal. Žide, nalej mi ještě jednu!</p>

<p class="mlptext">Dveře se rozletí a hrne se do nich chlap, hrne se jako velká
voda – ale vždyť je to Vasil Gerič Vasilů, kamarád nejlepší; jen pozří, a už ke
stolu, Vasile! Juraji! Škrábe takové chlapské pocelování a smrdí tabákem, ale
dobré je, ech, ty Vasile! „Vítám tě, Juraji,“ povídá nějak starostlivě, „a cože
jsi přijel?“ „A co, ty somáre, měl jsem tam umřít?“ směje se Hordubal. „Inu,“
povídá Gerič vyhýbavě, „není teď sedlákům dobře. Zdráv, pravda? Chvála Bohu
aspoň za to.“ Divný jsi, Vasile, sedáš jen na půl zadku a sklenku do sebe hore
dnem převracíš. Co nového? Nu, starý Kekerčuk zemřel, ten týden po velké noci,
dej mu Bůh věčnou slávu, a v neděli si bral mladý Horolenko Michalčukovu holku;
loni nám čert nadělil slintavku – Ja, Juraji, udělali mne tu starostou, bíro<a href="../Text/hordubal_014.html#_ftn1" title="" class="pcalibre pcalibre1" id="_ftnref1"><span class="msofootnotereference"><span class="calibre13"><span class="msofootnotereference"><span class="calibre14">[1]</span></span></span></span></a>
jsem, to víš, jen pro zlost – Hovor se trhá, Vasil Vasilů neví jaksi, co by
povídal; vstává a podává tlapu Jurajovi: „Bůh tě potěš, Juraji; musím už jít.“</p>

<p class="mlptext">Juraj se usmívá a otáčí sklenku v těžkých prstech. Není už
Vasil, jako býval, ach, Pane na nebi, jak ten dovedl pít, až okna řinčela; ale
přišel a poceloval – kamarád. Bůh tě potěš, Juraji; co ty tak, mám snad napsáno
na nose, že se mi nepovedl návrat? Hej, že nepovedl, ale to ještě přijde;
pomalu, pomalu se budu navracet, každý den o kousek, a vidíš, najednou budu
doma. Mám peníze, Vasile; i pole mohu koupit, i krávy, dvanáct krav, když budu
chtít; sám je vyženu na pastvu, třebas až na Volov Chrbát, dvanácti zvonci
budou večer zvonit, a Polana bystře poběží otvírat vrata, jako dívčí – –</p>

<p class="mlptext">V krčmě ticho, žid dříme za pultem, což, dobrá je člověku
taková samota; točí se mu hlava, točí, ale tím se, kamaráde, srovnají myšlenky.
Vracet se krokem a pomalu, jako se vrací stádo; ale což, přihnat se jako
spřežení, šturmem vtrhnout do dvora, až trysknou jiskry – vysoko stát, vysoko
držet opratě a seskočit – tu jsem, Polano, a teď tě nepustím; vysoko na rukou
tě donesu domů a přitisknu tě, až ti dech zajde. Hebká jsi, Polano. Osm let,
osm let jsem na tebe myslel; a teď teprve půjdu k tobě. Hordubal zatíná zuby,
až mu nabíhají svaly ve tváři. Hý, koně divoké, hý! Ať vidí Polana – kolena se
jí zachvějí lekem a radostí, ať vidí: muž se vrací.</p>

<h3 class="mlpuroven3nadpis" id="sigil_toc_id_7">VII.</h3>

<p class="mlptextbez1radku">Opilý jde Hordubal měsíční nocí; opilý, neboť odvykl
pálence, neboť odvykl takovým myšlenkám, neboť jde k ženě. Co mrazíš, měsíci, –
což nejdu dost ticho, tak lehce, tak lehce, že bych ani rosu na trávě nesetřel?
Ej, psiska po celé dědině, to jde Juraj Hordubal, po osmi letech se vrací chlap
a ruce nese obloukem, aby vzal do nich ženu: tak, teď tě mám plnou náruč, a ještě
to je málo, bral bych tě do úst a koleny svíral, mezi prsty bych tě chtěl
cítit, Polano, Polano! A co mrazíš, ty jeden? Pravdaže jsem opilý, protože jsem
pil na kuráž, protože se chci po hlavě vrhnout domů; zavřít oči, zamávat rukama
a skočit po hlavě – – tu mě máš, Polano, tu a tu a tu, všude, kde jsou tvé
ruce, tvé nohy, tvá ústa; ech, jak jsi veliká, co tě je od hlavy k patě, kdy já
tě poberu celou.</p>

<p class="mlptext">Hordubal jde měsíční nocí a chvěje se po celém těle. Nezavolal
bys, nepromluvil bys v noci měsíční, neuděláš kol na této hladině; ticho,
ticho, ten světlý stín jsi ty, nejmenuj mne, to jsem já; tak tiše tě držím,
jako když roste strom, a neudělám kol na této hladině, nepromluvím, nevydechnu;
ach, Polano, bylo by slyšet, jak padá hvězda.</p>

<p class="mlptext"><span class="calibre12">Ale ne, k nám měsíc
nesvítí, u nás nemrazí měsíc; svítí nad černým lesem, a u nás je tma, taková
tma, co dýchá; musíš potmě šátrat rukama a najdeš ženu, spí – nespí, nevidíš ji
a je jí tu plno, tiše se ti směje a dělá ti místo; jaképak místo pro takového
kolohnáta, nevejdeš se, musíš se vtisknout mezi její paže; a ona ti šeptá do
ucha, nevíš co – řeč je chladná, ale teplý je šepot a temný, hned je tu ještě
hustší tma, tak hustá a těžká, že ji hmatáš, a je to žena, tu vlasy, tu ramena,
a dýchá, syká mezi zuby, dýchá ti temně do tváře – Ech, Polano, vyhrkl
Hordubal, ach ty!</span></p>

<p class="mlptext">Tiše otvírá Juraj branku do dvora a chvěje se. Na zápraží sedí
Polana v světle měsíčním a čeká. „Ty, Polano,“ bručí Hordubal a srdce mu klesá.
„Proč nespíš?“</p>

<p class="mlptext">Polana se zatřásla chladem. „Čekám na tebe. Chtěla jsem se tě
zeptat – Loňského roku jsme dostali za pár koní sedm tisíc; tak co ty – co
myslíš –“</p>

<p class="mlptext">„A – áno,“ míní Hordubal váhavě. „Dobré je to, což, zítra si o
tom povíme –“</p>

<p class="mlptext">„Já chci teď,“ praví Polana tvrdě. „Proto čekám. Já už nechci
sloužit kravám… robotit na poli… nu, nechci!“</p>

<p class="mlptext">„Nebudeš,“ povídá Hordubal a dívá se na její ruce, bílé ve
světle měsíčním. „Teď jsem tu já, abych robil.“</p>

<p class="mlptext">„A co Štěpán?“</p>

<p class="mlptext">Juraj mlčí, vzdychá, proč zrovna teď o tom mluvit? „Nu,“
bručí, „nebude tu dost práce pro dva.“</p>

<p class="mlptext">„A co koně?“ namítá Polana rychle. „Musí být někdo u koní, a ty
koním nerozumíš –“</p>

<p class="mlptext">„Pravda,“ uhýbá Hordubal. „A co, nějak bude.“</p>

<p class="mlptext">„Já to chci vědět,“ naléhá Polana a zatíná pěsti. Ech ty, jaká
jsi prudká!</p>

<p class="mlptext">„Jak ty chceš, Polano, jak ty chceš,“ slyší Juraj svůj vlastní
hlas. „Zůstane Štěpán, dušinko… Abys věděla, nesu peníze… Všechno ti udělám.“</p>

<p class="mlptext">„Štěpán rozumí koním,“ slyší Hordubal, „nenašel bys takového.
Pět let tu slouží –“ Polana vstává, divná a bledá v světle měsíčním. „Dobrou
noc. Jdi tiše, Hafie spí.“</p>

<p class="mlptext">„Co – co ty – kam jdeš?“ udivil se Hordubal.</p>

<p class="mlptext">„Na půdu spat. Ty spíš v jizbě, ty jsi – gazda.“ Něco tvrdého,
něco zlého je v Polanině tváři. „Štěpán – spí v konírně.“</p>

<p class="mlptext">Bez hnutí sedí Hordubal na zápraží a zírá do měsíční noci.
Tak, tak. Hlava nechce myslet, zdřevěněla; a co mi to sedí v krku, že se to
nedá spolknout? Ty spíš v jizbě, ty jsi gazda. Tak je to.</p>

<p class="mlptext">Někde v dálce štěká psisko, ve chlévě zařinčel řetěz krávy. Ty
spíš v jizbě. Ech, hlava pitomá! můžeš jí kroutit, a nic, nic – trne jen. Prý
gazda. To všecko je tvé, gazdo, ty bílé stěny, dvůr, všecko: jaký jsi ty pán,
celou jizbu máš pro sebe, sám se rozvalíš na posteli – inu, gazda! A cože
nemohu vstát, cože mám hlavu tak tupou – to snad ta pálenka, dřevěný líh mně
nalil žid zrzavý, ale nešel-li jsem z krčmy, jako bych tančil? Tož tak, v jizbě.
To chce Polana uctít gazdu, jako host bude spát – Nesmírná únava padá na
Hordubala. Nu ano, chce ona, abych si odpočinul, abych si pohověl po cestě; ba,
vždyť nemohu ani vstát, hloupé, mít nohy jako z rosolu. A měsíc už zalezl za
střechu.</p>

<p class="mlptext">„Odbila jedenáctá ho-di-na, chval každý duch Hospo-di-na –“ To
vyvolává ponocný – v Americe se nevolá, divná je Amerika. Ať mne tu nevidí,
hanba by byla, lekl se Hordubal a tiše, jako zloděj se krade do jizby. Svléká
kabát a slyší slabounký dech – sláva ti, Bože, Polana jen žertovala a spí tady;
ach, já hlupák, a já zatím jako pařez na dvorku! Juraj se ticho, ticho krade k posteli
a hmatá: to jsou vlásky, to paže tenoučká a chabá – Hafie. Dítě zavrnělo a zarylo
se tváří do podušky. Pravda, Hafie. Juraj si ticho sedl na kraj postele,
přikreju nožičky dítěti: ech, Bože, jak si mám lehnout? dítě bych leda vzbudil.
To asi Polana chtěla, aby si dítě zvykalo na tátu. Tož tak, tatko a dítě v jizbě
a ona na půdě.</p>

<p class="mlptext">Něco zasvitlo v Jurajovi a – nu, nedá to pokoj. Řekla: Jdu
spat na půdu. A třeba to řekla naschvál: ty hloupý, můžeš přijít za mnou, víš,
kde jsem: jdu na půdu spat. Na půdě není Hafie. Hordubal stojí ve tmě jako
sloup a srdce mu buchá. Polana je hrdá, neřekne: tady mě máš; sám musíš za ní
jako za dívčí, potmě budeš šátrat, a ona se potichu zasměje, ach, Juro, ty
hloupý, osm let na tebe myslím.</p>

<p class="mlptext">Ticho, ticho leze Juraj na půdu. Ach, jaká tma, Polano, kde
jsi, slyším ti buchat srdce. „Polano, Polano,“ šeptá Hordubal a hmatá do černa.
„Jdi, jdi pryč,“ zasténalo, zajektalo to ze tmy, „já tě nechci! Prosím tě,
prosím tě, Juraji, prosím tě –“</p>

<p class="mlptext">„Já nic, Polano,“ bručí Hordubal nesmírně zmaten. „Já jen…
zeptat se, dobře-li tu spíš –“</p>

<p class="mlptext">„Prosím tě, jdi pryč, jdi,“ jektá to ze tmy hrůzou.</p>

<p class="mlptext">„Chtěl jsem ti jen říci,“ koktá Hordubal, „… všecko zůstane,
dušinko, jak budeš chtít… i roviny můžeš přikoupit –“</p>

<p class="mlptext">„Jdi, jdi pryč,“ křičí Polana beze smyslů –</p>

<p class="mlptext">– a Juraj neví, jak se dostal dolů, tak nějak, jako by střemhlav
padal do propasti. Ale kdež, nepadá, sedí na posledním schodku a padá do
propasti. Tak hluboko, Kriste Ježíši, tak hluboko padat! A kdo to tu jíká? To
ty, to ty. Já nehekám, já se jen pokouším dýchat a nemohu za to, že to tak
zaúpí, a zas, a zas! Nu jen si hekej, jsi doma, jsi gazda –</p>

<p class="mlptext">Hordubal se zastavil ve svém pádu, sedí na schodku a civí do
tmy. Ty spíš v jizbě, řekla, jsi gazda. Tedy tak ty, Polano: osm let jsi byla
svou paní, a teď se zlobíš, že máš mít gazdu nad sebou. Ech, dušinko, podívej
se, jaký to gazda: sedí na schodku a fňuká, nos bys mu utřela zástěrou, takový
je to hospodář. Hordubal cítí něco na hubě, sahá na to, i můj ty Bože, vždyť je
to úsměv. Hordubal se usmívá do tmy: jakýpak gazda, čeledín. Přišel čeledín ke
kravám, paní, a ty, Polano, budeš jako statkářka. Nu, vidíš, všecko se to dá
srovnat: koně i krávy, Štěpán i Juraj. Krávy ti vypěstuju, Polano, radost se na
ně podívat – a ovce; všeho budeš mít, nad vším budeš gazdovat.</p>

<p class="mlptext">Tak vida, už to jde dýchat a neheká to; můžeš do sebe nabrat
vzduchu jako kovářův měch. Kdežpak, hospodyně, čeledín nepatří do jizby; půjde
spat ke kravám, tam je jeho místo. Člověk není aspoň tak sám, slyší někoho
dýchat; stane se mu, že zničehonic promluví nahlas a sám se toho lekne, ale ke
krávě se může promluvit: otočí hlavu a poslouchá. Dobře se v kravíně spí.</p>

<p class="mlptext">Ticho, ticho jde Juraj do chléva; teplý pach krav ho ovane,
pohnul se řetěz na žebři. Héta, kravičky, héta, to jsem já; chvála Bohu, slámy
dost pro člověka.</p>

<p class="mlptext">„Odbila dvanáctá ho-di-na, chval každý duch Hos-po-di-na, i Ježíše,
jeho syna –“ Ne, to v Americe nebylo. „Opatrujte světlo, oheň, by nebyl nikomu
škoden –“</p>

<p class="mlptext">Tú – tú – tú ponocného roh, jako když bučí kráva.</p>

<h3 class="mlpuroven3nadpis" id="sigil_toc_id_8">VIII.</h3>

<p class="mlptextbez1radku">Štěpán zapřahá koně k vozu. „Dobrý den, hospodáři,“
volá, „nechcete se podívat dolů na louky?“</p>

<p class="mlptext">Juraj se trochu mračí: což jsem já panský správčík, abych
jezdil vozem obhlížet pole? A což, není co robit, není kam jít s kosou na žita;
proč bych se nepodíval na Polanino gazdovství?</p>

<p class="mlptext">Široké plátěné gatě má Štěpán a modrou zástěru, – vidět, že je
z roviny; a černý je jako cikán. „C – c,“ mlaskne na koně, a už to s rachotem a
řinčením letí, Juraj se má co držet žebřiny; ale Štěpán stojí, klobouček nazad,
opratě vysoko a pohrává bičem nad šíjemi koní. Nu, nu, pomalu, není tak
naspěch.</p>

<p class="mlptext">„Ech ty,“ povídá Juraj nespokojeně, „co tak táhneš koně u huby?
Vidíš, jak melou pysky, bolí je to.“</p>

<p class="mlptext">Štěpán se obrací a zubí se. „To se musí, pane,“ povídá. „Aby
nesli hlavu nahoru.“</p>

<p class="mlptext">„A k čemu,“ namítá Hordubal. „Ať nesou hlavu, jak jim
narostla.“</p>

<p class="mlptext">„To se dobře platí, hospodáři,“ vysvětluje Štěpán. „Každý
kupec se dívá, nese-li kůň hlavu hore. Pozírejte, pane, pozírejte, teď běží
dobře: po zadních nohách, a předníma jen tak hrabou po zemi. C – c.“</p>

<p class="mlptext">„A nežeň je tak,“ volá Hordubal.</p>

<p class="mlptext">„Učí se běhat,“ praví Manya lhostejně. „Ať se učí. Co, pane, s
pomalým koněm?“</p>

<p class="mlptext">Vozí-li Štěpán takto Polanu? přemítá Hordubal. Celá dědina se
ohlíží: to jede Hordubalova žena, inu, jako statkářka; ruce založí a jede si. A
co by nezpychla? myslí si Juraj. Chvála Bohu, je jiná než druhé ženštiny, tvrdá
a rovná jako sloup; zřídila dvorec jako kaštel<a href="../Text/hordubal_014.html#_ftn2" title="" class="pcalibre pcalibre1" id="_ftnref2"><span class="msofootnotereference"><span class="calibre13"><span class="msofootnotereference"><span class="calibre14">[2]</span></span></span></span></a>, sedm tisíc stržila za
pár koní, tak co, má proč nést hlavu nahoru. To se, brachu, dobře platí.</p>

<p class="mlptext">„Tak tady je ta rovina,“ ukazuje Štěpán bičem. „Až po ty akáty
patří paní.“</p>

<p class="mlptext">Hordubal slézá z vozu jako rozlámaný. Roztřásl jsi mne, čerte.
Tak to je ta rovina; pravda, tráva až po pás, ale suchá a tvrdá – nepovídej, to
není řepná půda, to je step.</p>

<p class="mlptext">Manya se drbe na šíji. „Přikoupit té roviny až tamto,
hospodáři, třicet koní by se tu dalo pást.“</p>

<p class="mlptext">„Nu – u,“ namítá Hordubal, „žír to, holenku, zrovna není.“</p>

<p class="mlptext">„Jaký žír?“ šklebí se Manya. „Kůň má být, pane, suchý. Či
chcete krmit koně pro řezníka?“</p>

<p class="mlptext">Hordubal neodpovídá a jde ke koním, plácá je po lysině. „No – no
– no, malý, neboj se, jsi chlapíček. Co stříháš ušima? A ty, ach, ty jsi
moudrá! Co hrabeš, co bys chtěla?“</p>

<p class="mlptext">Štěpán vypřahá koně, vztyčí se a povídá nějak ostře: „Nemluvit
na koně, pane. Změknou.“</p>

<p class="mlptext">Hordubal se k němu prudce obrací: Co ty tak na gazdu! A co, to
on třeba jen tak, aby si na mne koně nezvykli. A já se ti do tvých koní míchat
nebudu, ty somáre; nu, nu, nemusíš se mračit.</p>

<p class="mlptext">Štěpán nechává koně volně pást a bere kosu, bude kosit seno;
jaký hlupák, nevzal s sebou ani druhou kosu. Juraj povzdychl a zírá přes rovinu
k vrchům nad Krivou. Tam jsou aspoň pořádná pole – pravda, samý kámen, ale jsou
to pole: brambory, ovsy, žita – někde žito ještě stojí, někde už vážou snopky –
„A kdože, Štěpáne, koupil ta naše pole nahoře?“</p>

<p class="mlptext">„Nějaký Pjosa,“ povídá Manya.</p>

<p class="mlptext">Aha, Pjosa, Andrej Pjosa Husár; a proto on se v krčmě
nehlásil, styděl se, že ženskou připravil o pole. Juraj zírá k vrchům, divné,
jako by pole Hordubalů seběhla z hor a sedla si do roviny –</p>

<p class="mlptext">„A Rybáry jsou tady dole?“ ptá se Juraj.</p>

<p class="mlptext">„Tady dole,“ povídá Štěpán. „V tuto stranu, tři hodiny cesty
odtud.“</p>

<p class="mlptext">Tři hodiny cesty, vida, daleko ještě do Rybár. Hordubal z dlouhé
chvíle utrhne stéblo trávy a žvýká je; je nakyslé jaksi a skřípavé – to tráva
tam nahoře, na poloninách, chutná docela jinak, kořenitě, mateřídouškou. Juraj
se loudá po lukách dál a dál; jaká rovina, nic nevidět než oblohu, ale není to
taková obloha jako tam nahoře, je jakási zaprášená. A tady lán kukuřice,
pravda, co chlap je vysoká, samý chřást; ach, Hospodine, cože kukuřice vypadá
tak nepořádně – pustit do ní svině, to by to chrochtalo! Kdežto žitné pole, to
je jako kožich. Akáty – Juraj nemá rád akáty; tam nahoře jsou trnky a brsleny,
jeřáby, jalovčí, a žádný takový ničemný akát. Už není vidět ani Manyu v té jeho
zástěře a vysokých botách. Jaképak nemluvit na koně! I kůň je moudré zvíře,
stejně jako kráva; řečí se naučí mírnosti.</p>

<p class="mlptext">Před Jurajem leží rovina, přepadá ho stesk, je to skoro jako
moře, co tam! co tam! Obrací se k vrchům, ech vy, i vás rovina užírá, dělá vás
malé a hloupé; ale šlapat nahoru, kamaráde, to aspoň poznáš, co je to země! A už
to tu Juraj nevydrží, uhání k dědině a nechává za sebou Štěpána s celým jeho
spřežením. Podívám se na žita, myslí si, ale běží hodinu, a vrchy jsou pořád
ještě kdesi; a to horko tady, ani větérek nevane – to máš tu tvou rovinu. Kdo
by byl řekl, že mě Štěpán tak daleko zavezl? Jenom c – c, a už jsme byli kraj
světa. Rychlé koně má Polana: co, pane, s pomalým koněm?</p>

<p class="mlptext">Hordubal běží už dobré dvě hodiny, a tu konečně je kraj vsi:
cikáni, holota jedna, válí se to mezi blínem a durmanem, a tuto už kovárna při
silnici – – Hordubal se zastavuje, cosi ho napadá, ej, Polano, já ti ukážu! A už
se hrne do kovárny. Hallo, mistře, udělejte mi hák, nu, jaký hák: hák jako
závoru, ke dveřím hák, počkám si na něj. Kovář nepoznává Hordubala, je tu tma a
nevidí pro výheň. Když hák, tož hák; a kuje hák jako hrom. A což, kováři, dobré
koně má Hordubalová? Inu, koně jako čerty, ale panské; nic k práci, strýčku. Ale
kovat je, aha! dva chlapi aby takovou potvoru drželi.</p>

<p class="mlptext">Hordubal se dívá na ten rozžhavený kousek železa. Něco ti
přinesu, Polano, něco do domácnosti. A co může, kováři, takový kůň stát? Bůh
mne netrestej, odplivuje kovář, chtějí prý za něj osm tisícek! Tolik peněz za
koně! Zchromí se ti divoch, a co máš? Lepší je huculský koník, nebo takový ten
těžký valach, zadek jako oltář a prsa jako varhany – ba, bývali to dřív koně ve
dvoře! ale teď – traktor! Však prý statkář prodává louky: nač prý seno, nač
koně, teď jsou mašiny –</p>

<p class="mlptext">Hordubal pokyvuje hlavou. Pravda, mašiny – jako v Americe.
Musím dát pozor, aby Polana neudělala hloupost. Přijdou mašiny, a co ty potom s
koňmi? Aha, tak vidíš; ne, ne, Polano, nedám dolary za louky. Pole a krávy, to
je něco jiného, – mašin se lidé nenajedí. A prý to nic nenese. Inu, třeba i nenese,
ale máš mléko a zrní. Tak je to.</p>

<p class="mlptext">Hordubal se vrací domů a nese kus železa ještě horký. Polana –
asi vaří oběd; a Juraj se krade po schodech k půdě a přidělává hák na vnitřní
stranu dvířek. Tak, ještě tuto ten kroužek – Po schůdkách vystupuje Polana,
vraští obočí a hledí, co to, co to tam Juraj přitlouká, což, zeptá se? nezeptá,
jen upřeně hledí. „Už je to, Polano,“ mručí Hordubal. „Přidělal jsem ti jenom
hák, aby ses mohla zavřít.“</p>

<h3 class="mlpuroven3nadpis" id="sigil_toc_id_9">IX.</h3>

<p class="mlptextbez1radku">A už je ti to hloupé, Juro, Juraji: chodíš po dvoře,
pozíráš a nevíš co dělat. Kapustu pěstovat? To není robota pro chlapa. Sypat
slepicím? Svině krmit? Ech, práce pro báby. Všechno dřevo už je pořezáno a naštípáno,
vyspravil jsi plot, to ono urobil z polen; lelkuješ jako starý Kyryl, co mele
naprázdno bradou tamto na dvorku u Michala Herpáka. A sousedky pokukují, to je
pěkný gazda, ruce v kapsách a zívá, i bodejž ti čelist vypadla!</p>

<p class="mlptext">Tam dole na lukách – je Manya; co tam? Nemluvit na koně a tak.
Buď si tam ty sám, co mně je rovina? Vida ho, čeledín odkudsi, a řekne si, to a
to kdybyste udělal, hospodáři. A vidíš, udělám; nemáš mně co poroučet, ale když
to je ze dřeva, urobím to. Dřív – lesy se kácely; a prý se už dřevo neprodává,
hnije v lese, pily stojí –</p>

<p class="mlptext">Hospodine, jednou zase krávy pást! Ne dvě kravičky, to by bylo
pro smích lidem, ale dvanáct krav, a hnát je třeba až na Volov Chrbát, v ruce
topor na medvěda – A nikdo neřekne: nemluvit na krávy. Musí se zakřičet na
hovádka.</p>

<p class="mlptext">Ale Polana ani slyšet – prý osm stovek ti dá řezník za krávu,
a ještě s tím dělá milosti. Nu, co řezník – pro sebe bych pěstoval dobytek: ale
když nechceš, dobrá. Peníze do roviny ti vrážet nebudu.</p>

<p class="mlptext">Nebo zapřáhnout krávy do vozu a jet do polí úrodu svážet.
Člověk jde, jde; jednu ruku na jhu, hybaj! O – ou! Žádný spěch, jen tolik, co
krávy stačí. Ani v Americe jsem si nezvykl na jiný krok: jen jako když krávy
jdou. A s nákladem úrody dolů, kolo zachycovat za paprsky, celý naložený vůz
držet v ruce – chvála Bohu, člověk aspoň ví, že má pracky. To je, Polano,
chlapská robota. Ach slituj se, Bože, jaká marnost – jen ruce jednomu měknou; a
jaké jsou to šikovné ruce, tvrdé, americké.</p>

<p class="mlptext">Což, Polano, tobě se to běží, máš pořád co dělat, tu slípky,
tu svině, tu cosi v komoře, ale chlapovi je hanba stát u plotu. Kdybys aspoň
řekla, ty, Juraj, to a to bys mohl udělat; ale ty jako šipka, nelze na tebe ani
promluvit. Mohl bych ti vypravovat – třeba to: v Americe, Polano, smí chlap
zametat, nádobí smí umýt a utírat podlahu, a není mu hanba; dobře se mají báby
v Americe. Ale ty – mračíš se, jak jen něco vezmu do ruky, a prý se to nehodí,
budou se ti lidé smát. A což, ať se smějí, hlupáci. Dělám něco ve stáji,
nakrmím a napojím koně – zas Štěpán se mračí; prý nemluvit na koně a tak. To
víš, ty! A vůbec se mračí – nu, nu, jen mne nesežer těma očima. Ani s hospodyní
nemluví, hubu stěží otevře a jen těma očima – Zlost má, je zlostí celý žlutý,
sám se užírá. – I Polana se ho bojí, říká: Jdi, Hafie, řekni Štěpánovi, ať udělá
to a to, zeptej se Štěpána na to a ono – Hafie se ho nebojí. Strýčku, řekne mu,
a on ji pohoupe na kolenou, takto, Hafie, skáče hříbě, takto se kolébá kobyla –
a zpívá; ale jak někoho uvidí, jako by mu zatrhl, a už zaleze do stáje.</p>

<p class="mlptext">Hordubal se drbe v týle. A čertví, mne se Hafie bojí. Hraje
si, hraje, ale jak přijdu – konec, nespustí ze mne oka, a jen pryč – Nu, běž
si. Ej, Hafie, vyřezával bych ti hračky, jen kdyby ses mi opřela o rameno a dívala
se – jé, co to bude? A co bych ti mohl vypravovat o Americe, děvče: černoši
jsou tam a mašin takových – i Bůh s tebou, Hafie, a jdi si za tím svým
Štěpánem. Nežďuchej ji, Polano, bitím nikoho neochočíš; ale kdybys ty někdy
usedla, kdybychom spolu hovořili, přišla by Hafie a poslouchala by, o koleno by
se mi opřela loktem – ledacos bych mohl povídat, s otevřenou papulí by dítě
poslouchalo. Inu, v zimě snad, v zimě u kamen –</p>

<p class="mlptext">Dole ze vsi poplašený křik husí a řinčení vozu – to se vrací
Manya. Juraj mávl rukou a klidil se za stodolu. Co tady budu stát, nosem proti
nosu! Vezeš hromádku sena a hluku s tím naděláš, jako bys bůhvíco vezl. – A tady
je ticho, tady je člověk celému světu za chrbátem. Nechali sad přestárnout,
hrušky tu zrávaly a slívy, a teď nic. Měly by se vyřezat ty přestárlé stromy a s
podzimem vysadit mladé, ale ne; už tu není nic starého, nic, co tu bývalo dřív,
než ty neplodné stromy: jen tu spánembohem zůstaňte. Stinný sádek tu býval, ale
teď tu ryjí svině; a ty kopřivy, Pane Bože!</p>

<p class="mlptext">Nemysli si, ledacos jsem v Americe viděl; díval jsem se, a vida,
to nebo to by šlo zařídit i doma. Pěkné věci tam mají, šikovné, – jen toho
nářadí všelijakého! Nebo tohle – pěstovat zeleninu. Nebo králíky. Ale králíky
nejlíp, až když máš dost chrástu od zeleniny. A což, šlo by ledacos, všechno
bych zařídil, jen kdybys, Polano, jen kdybys mrkla okem, co to Juraj robí. A co
to bude, Juraji? Klece pro králíky, Hafie bude mít radost, i kožíšek jí ušiješ.
Nebo například holubník. A což, nechtěla bys včeličky? Mohl bych vyřezat úly,
ne špalky, ale úly s takovým sklíčkem vzadu, aby bylo vidět dovnitř na
včelstvo. V Johnstownu byl majner, Polák, veliký včelař; považ, i drátěnou
kuklu měl na hubě. Člověk se mnoho naučí. Kdybys chtěla, Polano, kdybys jen
pozřela – bylo by ledacos. Nebo zeptat se: jak to a to dělají v Americe? Inu,
neptáš se, těžko ti co říci. Člověku je hanba robit něco jen pro svou radost;
sám pro sebe – jako by si jenom hrál; ale pro někoho druhého – plivne do dlaně,
a ještě si píská. Tak je to, Polano.</p>

<p class="mlptext">Sláva ti, Bože, toto už zvoní krávy, už je večer; teď přijdou
i naše kravky, třeba je přivázat, napojit, pohladit, Hafie zavolá, Štěpáne,
tatko, k večeři; Štěpán hlasitě srká, Polana mlčí, Hafie šeptá se strýčkem
Štěpánem, nu, co dělat, dobrou noc, všici. Hafie v jizbě, Polana na půdě,
Štěpán ve stáji – ještě obejít dvůr a zalézt do chléva spat. A tam, ruce pod
hlavou, se může říkat i nahlas, co by se dalo robit a jak by co mohlo být.</p>

<p class="mlptext">A kravky – jako by rozuměly: otočí hlavu a hledí.</p>

</div>
</body>
</html>