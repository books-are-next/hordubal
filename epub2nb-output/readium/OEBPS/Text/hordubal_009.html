<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version='1.0' encoding='utf-8'?--><html xmlns="http://www.w3.org/1999/xhtml">
<head>
    <meta name="Generator" content="Microsoft Word 15 (filtered)"/>
    <title>Hordubal</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection4">
<h2 class="mlpuroven2kapitola">Kniha
druhá</h2>

<h3 class="mlpuroven3nadpis" id="sigil_toc_id_24">I.</h3>

<p class="mlptextbez1radku">„Juraje Hordubala zabili!“</p>

<p class="mlptext">Bíro Gerič si honem natahuje halenu. „Běž, chlapče, pro
žandáry,“ káže rychle. „Aby šli k Hordubalovům.“</p>

<p class="mlptext">Na Hordubalově dvoře pobíhá Polana a lomí rukama. „Ach,
Hospodine, Hospodine,“ běduje, „kdo mu to udělal! Zabili gazdu, zabili!“</p>

<p class="mlptext">Hafie v koutě vytřeštěná, přes ploty trnou sousedky, hlouček
mužů se tísní ve vrátkách. Starosta rovnou k Polaně a položil jí ruku na
rameno. „Přestaňte, gazdová. A co se mu stalo? Kde má ránu?“</p>

<p class="mlptext">Polana se zachvěla: „Ne – ne – nevím, já tam nebyla, já nemohla
–“</p>

<p class="mlptext">Starosta se na ni pozorně podíval. Byla bledá a tuhá, to se
jen nutila tak pobíhat a hořekovat. „A kdo ho viděl?“</p>

<p class="mlptext">Polana sevřela rty; ale tu už jsou četníci a zavírají lidem
vrátka před nosem. Je to starý tlustý Gelnaj, rozepnutý a bez pušky, a Viegl,
nový četník; celý se leskne novotou a horlivostí.</p>

<p class="mlptext">„Kde je,“ ptá se Gelnaj polohlasem. Polana ukazuje k jizbě a kvílí.</p>

<p class="mlptext">Hordubal Amerikán leží na posteli, jako by spal. Gelnaj smekl
přílbu, a aby to tak nevypadalo, utírá si pot. Gerič trčí zasmušile ve dveřích.
Jenom Biegl jde k ležícímu člověku a naklání se nad postelí. „Koukejte, tady na
prsou,“ povídá. „Trochu krve. Vypadá to, jako by ho něčím probodli.“</p>

<p class="mlptext">„Domácí robota,“ bručí starosta.</p>

<p class="mlptext">Gelnaj se pomalu obrátil. „Co tím myslíte, Geriči?“</p>

<p class="mlptext">Starosta potřásl hlavou. „Nic.“ Chudák Juraj, myslí si.</p>

<p class="mlptext">Gelnaj se drbe v týle. „Podívejte se, Karlíčku, rozbité okno.“
Ale Karlíček Biegl odlepuje košili na prsou mrtvého a nakukuje pod ni. „Se
divím,“ cedí mezi zuby. „Nůž to nebyl. A že tak málo krve –“</p>

<p class="mlptext">„To okno, Biegl,“ opakuje Gelnaj. „To je něco pro vás.“</p>

<p class="mlptext">Biegl se obrací k oknu. Je zavřeno, jen v jedné tabulce
vymáčknutý otvor. „A hele,“ řekl potěšeně. „Tak tudy – Jenže tou dírou by nikdo
neprolezl, Gelnaji. A tady jsou ve skle rýpance od diamantu, ale zvnitřku! A to
je legrace!“</p>

<p class="mlptext">Gerič jde po špičkách k posteli. Ech, ty chudáku, jak ti čouhá
nos! A oči zavřeny, jako by spal –</p>

<p class="mlptext">Biegl opatrně otvírá okno a vyhlíží ven. „To jsem si myslel,“
ohlašuje spokojeně. „Střepy jsou venku, Gelnaji.“</p>

<p class="mlptext">Gelnaj zafuněl. „Tak vy, starosto,“ řekl rozvážně, „že je to
domácí robota, co? A Štěpána Manyu jsem tu neviděl.“</p>

<p class="mlptext">„Bude snad doma, v Rybárech,“ míní starosta nějak neochotně.</p>

<p class="mlptext">Bieglovi jede nos po všech koutech. „Nikde nic přeházeno, nic
vypáčeno –“</p>

<p class="mlptext">„Mně se to nelíbí, Karlíčku,“ řekl Gelnaj.</p>

<p class="mlptext">Biegl se zazubil. „Příliš hloupé, že? Ale počkejte, dá se to
pěkně zpracovat. Já mám, Gelnaji, rád jasné případy.“</p>

<p class="mlptext">Gelnaj se valí na dvorek, tlustý a důstojný. „Pojďte sem,
Hordubalová. Kdo byl tuto noc v domě?“</p>

<p class="mlptext">„Jen já – a Hafie tuto, dcerka.“</p>

<p class="mlptext">„Kde jste spala?“</p>

<p class="mlptext">„V komoře, s Hafií.“</p>

<p class="mlptext">„Tuto ty dveře na dvorek byly zamčeny, pravda?“</p>

<p class="mlptext">„Zamčeny, prosím.“</p>

<p class="mlptext">„A ráno – zamčeny? Kdo je otvíral?“</p>

<p class="mlptext">„Já – když svítalo.“</p>

<p class="mlptext">„A kdo první našel mrtvolu?“</p>

<p class="mlptext">Nic. Polana sevřela rty.</p>

<p class="mlptext">„Kde je váš čeledín?“ najednou Biegl.</p>

<p class="mlptext">„Doma, prosím, v Rybárech.“</p>

<p class="mlptext">„Jak to víte?“</p>

<p class="mlptext">„Nu, – myslím si jen –“</p>

<p class="mlptext">„Neptám se, co si myslíte. Jak víte, že je v Rybárech?“</p>

<p class="mlptext">„– – Nevím.“</p>

<p class="mlptext">„Kdy tu byl naposledy?“</p>

<p class="mlptext">„Před… desíti dny. Dostal výpověď –“</p>

<p class="mlptext">„Kdy jste ho viděla naposledy?“</p>

<p class="mlptext">„Před desíti dny.“</p>

<p class="mlptext">„Lžete,“ spustil Biegl bez míření. „Včera jste s ním byla.
Víme to.“</p>

<p class="mlptext">„Není pravda,“ vydechla Polana zděšeně.</p>

<p class="mlptext">„Přiznejte se, Hordubalová,“ domlouvá Gelnaj.</p>

<p class="mlptext">„Ne – ano. Včera mne potkal –“</p>

<p class="mlptext">„Kde?“ udeřil Biegl.</p>

<p class="mlptext">„Venku.“</p>

<p class="mlptext">„Kde venku?“</p>

<p class="mlptext">Polana těká očima. „Za dědinou.“</p>

<p class="mlptext">„Co jste tam dělala? Co? Tak rychle!“</p>

<p class="mlptext">Polana nic.</p>

<p class="mlptext">„Vy jste s ním měla schůzku, viďte,“ začíná zase Gelnaj.</p>

<p class="mlptext">„Ne, Bůh je můj svědek! Náhodou mne potkal –“</p>

<p class="mlptext">„Kde?“ Biegl znovu.</p>

<p class="mlptext">Polana obrací uštvané oči ke Gelnajovi. „Náhodou mne potkal – –
Ptal se jen, kdy by si mohl přijít pro své věci. Má tu ještě své šaty, tamto ve
stáji.“</p>

<p class="mlptext">„Aha, gazda ho vyhodil na minutu, že? A proč, prosím vás?“</p>

<p class="mlptext">„Pohádali se.“</p>

<p class="mlptext">„A kdy si měl přijít pro své věci?“</p>

<p class="mlptext">„Dnes – dnes ráno.“</p>

<p class="mlptext">„A přišel?“</p>

<p class="mlptext">„Nepřišel.“</p>

<p class="mlptext">„Protože přišel v noci,“ spustil Biegl.</p>

<p class="mlptext">„Ne, nebyl tu! Doma byl!“</p>

<p class="mlptext">„Jak to víte?“</p>

<p class="mlptext">Polana si hryže rty. „Nevím.“</p>

<p class="mlptext">„Pojďte, Hordubalová,“ řekl Biegl ostře. „Tam nad tím
zavražděným nám povíte víc.“</p>

<p class="mlptext">Polana zavrávorala.</p>

<p class="mlptext">„Nechte ji,“ hučí Vasil Gerič Vasilů. „Je těhotná.“</p>

<h3 class="mlpuroven3nadpis" id="sigil_toc_id_25">II.</h3>

<p class="mlptextbez1radku">Gelnaj sedí na dvorku a nechává Biegla, aby si
prolezl celý dvorec. Čmuchá, čmuchá a oči mu dychtivostí svítí. Prošťáral stáje
i chlévy, všechno oběhl a teď hledá i kdesi na půdě; zrovna oživl, jak ho to
těší. Jsou to věci, myslí si Gelnaj; mně stačí cikáni a pořádek držet – Nu, ať
má Karlíček nějakou radost.</p>

<p class="mlptext">Z jizby vychází doktor a jde si umýt pod pumpu ruce. Už je tu
Biegl a ptá se nedočkavě: „Tak co, tak co?“</p>

<p class="mlptext">„To se ukáže při pitvě,“ praví doktor. „Ale řekl bych, že by
to mohl být nějaký hřebík či co. Jenom dvě tři kapky krve – Divné.“</p>

<p class="mlptext">Polana mu nese ručník.</p>

<p class="mlptext">„Děkuju, paní. A poslyšte, nebyl váš muž nějak nemocen?“</p>

<p class="mlptext">„Včera ležel, měl jakousi horkost.“</p>

<p class="mlptext">„Aha. A vy budete chovat, že?“</p>

<p class="mlptext">Polaně naskočil ruměnec. „Až zjara, pane velkomožný.“</p>

<p class="mlptext">„To nebude zjara, maminko. Někdy po Novém roce, že?“</p>

<p class="mlptext">Biegl potěšeně mrká za odcházející Polanou. „Tak to bychom
měli motiv, Gelnaji. Hordubal se teprve v červenci vrátil z Ameriky.“</p>

<p class="mlptext">Gelnaj zafrkal. „Hordubalová myslí, že to byl někdo zvenčí.
Prý se před nějakým týdnem její muž pobil v krčmě a Fedeleše zle zřídil, Gejzu.
Hlavu mu rozbil. Gejza je rváč. Třeba je to msta, prý. To máte, Karlíčku, taky
pěkný motiv.“</p>

<p class="mlptext">I doktor se dívá za Polanou a povídá roztržitě: „Škoda, vy mně
ji zavřete, a já rád rodím. Tady se k žádné rodičce nedostanu, ženské tu rodí
jako kočky – U téhle bude asi těžší porod.“</p>

<p class="mlptext">„Proč?“</p>

<p class="mlptext">„Stará a hubená. Asi čtyřicet, ne?“</p>

<p class="mlptext">„Kdepak,“ míní Gelnaj. „Stěží třicet. A tak on Hordubal
stonal? Jak se to pozná na mrtvém?“</p>

<p class="mlptext">„Lékařské tajemství, Gelnaji, ale vám to povím. Pod postelí
byl plný nočník.“</p>

<p class="mlptext">„To jsem si ani nevšiml,“ děl Biegl závistivě.</p>

<p class="mlptext">„Tak spánembohem, pánové,“ řekl doktor houpaje se na nožkách, „a
o pitvě mně dáte vědět, že?“</p>

<p class="mlptext">„Já se ještě podívám po domě,“ brumlal Biegl, „a pak bychom
mohli do Rybár.“</p>

<p class="mlptext">„A co vy to, Karlíčku, pořád hledáte? Ještě nějaký motiv?“</p>

<p class="mlptext">„Důkazy,“ řekl Biegl suše. „A nástroj.“</p>

<p class="mlptext">„Aha. Tak mnoho štěstí.“</p>

<p class="mlptext">Gelnaj se loudá k plotu a dává se do řeči se sousedkou; škádlí
ji tak dlouho, až dostal hadrem po hlavě a voničku darem. V koutě u kůlny se
krčí vyděšená Hafie. Gelnaj na ni dělá grimasy a šklebí se tak hrozně, že se
Hafie chvilku bojí a pak to dělá po něm. Když Biegl po dlouhé době vyšel
odkudsi ze stodoly, sedí Hafie žandáru Gelnajovi na klíně a povídá mu, že má
dostat na králíky klec.</p>

<p class="mlptext">„Nic jsem nenašel,“ řekl Biegl mrzutě. „Ale já se sem ještě
vrátím. To by bylo, abych – Řekl jste Geričovi, aby nám opatřil vozík do Rybár?“</p>

<p class="mlptext">„Už čeká,“ děl Gelnaj a plácnutím po zadečku propustil Hafii.</p>

<p class="mlptext">„Tak co vy, Gelnaji, co o tom myslíte?“</p>

<p class="mlptext">„Něco vám řeknu, Biegl,“ broukal vážně Gelnaj. „Já si o tom
nebudu vůbec nic myslet. Já už toho mám za pětadvacet let dost. Mně se to
nelíbí.“</p>

<p class="mlptext">„Inu, vražda, to není jen tak,“ povídá Biegl znalecky.</p>

<p class="mlptext">„A to ani ne, Karlíčku,“ řekl Gelnaj, potřásaje hlavou. „Jenže,
víte, vražda na vesnici, to se nemá tak brát. Vy jste městský člověk, vy do
toho tak nevidíte. Kdyby to byl loupežný mord, tak budu, krucinál, čuchat jako
vy. Ale vražda v rodině – A já vám řeknu, já se ani nedivím, že Hordubala
zabili.“</p>

<p class="mlptext">„Proč?“</p>

<p class="mlptext">„– – To už je taková nešťastná nátura. Měl to napsáno na nose,
holenku.“</p>

<p class="mlptext">Biegl se šklebil. „Čerta měl napsáno na nose. Měl v posteli
mladého čeledína, to je to celé. Člověče Gelnaji, to je tak jasný případ –“</p>

<p class="mlptext">„Kdepak, případy v rodině nejsou nikdy jasné,“ bručel Gelnaj. „Však
ještě uvidíte, Karlíčku. Zavraždit pro peníze, to je jasné, to se udělá jedna
dvě; ale považte, týdny a týdny to v sobě nosit, po dny a noci si to rozvažovat
– to máte, Biegl, jako byste si čuchnul k peklu. Vám je to jasné, protože jste
tu nový; ale já jsem je všechny znal, Karlíčku, všechny tři – Co vám budu
povídat; pojedeme do Rybár.“</p>

<h3 class="mlpuroven3nadpis" id="sigil_toc_id_26">III.</h3>

<p class="mlptextbez1radku">„Štěpán doma?“</p>

<p class="mlptext">„Není, šel do města.“</p>

<p class="mlptext">Biegl odstrčil Michala Manyu a vběhl do domu. Gelnaj se zatím
dává se starým Manyou a Michalem do řeči o počasí, o zajících a že jim tuto
vytéká močůvka na cestu.</p>

<p class="mlptext">Biegl se vrací, za ním Štěpán, bledý, vzpurný, šaty plné sena.</p>

<p class="mlptext">„Tak co jste povídal, že není doma?“ uhodil Biegl na Michala.</p>

<p class="mlptext">„Říkal ráno, že půjde do města,“ mumlal Michal. „Hlídám já ho?“</p>

<p class="mlptext">„A zatím se schovával v seně! Proč jste se tam schovával, vy?“</p>

<p class="mlptext">„Neschovával,“ mračí se Štěpán. „Co bych se schovával? Spal
jsem.“</p>

<p class="mlptext">„To jste se asi nevyspal v noci, co?“</p>

<p class="mlptext">„Vyspal. Co bych se nevyspal, pěkně prosím.“</p>

<p class="mlptext">„Tak proč jste spal teď?“</p>

<p class="mlptext">„Protože – nemám tu co robit. Dost jsem se narobil ve službě.“</p>

<p class="mlptext">„Včera robil, prosím poníženě, po celý den oral pole,“ pomáhá
honem starý Manya.</p>

<p class="mlptext"><span class="calibre12">„Vás jsem se neptal,“ uryl
Biegl. „Jděte do jizby, chytro, a Michal také.“</span></p>

<p class="mlptext">„Ach ja, ja,“ vzdychl Gelnaj. „A co vy, Štěpáne, tomu říkáte,
co se stalo s Hordubalem.“</p>

<p class="mlptext">„Já mu to neurobil,“ vyhrkl Štěpán.</p>

<p class="mlptext">„Tak vy už víte, že ho zabili?“ spustil vítězně Biegl. „A kdo
vám o tom řekl?“</p>

<p class="mlptext">„– – Nikdo. Ale když člověk vidí žandáry, – hádá, to bude cosi
s Hordubalem.“</p>

<p class="mlptext">„A proč právě s Hordubalem?“</p>

<p class="mlptext">„Protože – protože jsme se pohádali.“ Štěpán zatíná zuby a pěsti.
„Vyhodil mne, pes jeden!“</p>

<p class="mlptext">Biegl je trochu zklamán. „Dejte pozor, Manyo: vy tedy
přiznáváte, že jste se s Hordubalem rozešel ve zlosti.“</p>

<p class="mlptext">Štěpán zlobně ukazuje zuby. „To přece ví každý.“</p>

<p class="mlptext">„A chtěl jste se mu pomstít.“</p>

<p class="mlptext">Štěpán zafrkal. „Kdybych ho potkal, – nevím, co bych urobil.“</p>

<p class="mlptext">Biegl chviličku rozvažuje: Štěpán se nedá lehko.</p>

<p class="mlptext">„Kde jste byl tuto noc?“ uhodil zpříma.</p>

<p class="mlptext">„Doma jsem byl, tady. Spal jsem.“</p>

<p class="mlptext">„To se ukáže. Může vám to někdo dosvědčit?“</p>

<p class="mlptext">„Může. Michal – Ďula – náš starý – Zeptejte se jich.“</p>

<p class="mlptext">„Mně nemáte co radit,“ utrhl se Biegl. „Včera odpoledne jste
mluvil s Hordubalovou. O čem?“</p>

<p class="mlptext">„Nemluvil jsem s ní,“ prohlásil Štěpán tvrdě a soustředěně. „Vůbec
jsem ji neviděl.“</p>

<p class="mlptext">„Lžete! Sama řekla, že měla s vámi schůzku – že jste se jí
ptal, kdy si máte přijít pro své věci –“</p>

<p class="mlptext">„Neviděl jsem ji už deset dní,“ stojí Štěpán na svém. „Co jsem
ze služby, nebyl jsem v Krivé a gazdovou jsem neviděl.“</p>

<p class="mlptext">Biegl zuří. „Dejte si pozor, já vás naučím jinak mluvit!
Hybaj, půjdete mi ukázat, kde jste v noci spal.“</p>

<p class="mlptext">Štěpán krčí rameny a vede Biegla dovnitř. Gelnaj ťuká na
okénko: „Hej, starý, pojďte sem!“</p>

<p class="mlptext">Starý Manya se šourá ven a nedůvěřivě mrká. „Prosím pěkně, co
se stalo?“</p>

<p class="mlptext">Gelnaj mávl rukou. „Ale, Hordubala tuto noc pobili, dostal
holí přes rypák. Poslyšte, starý, neurobil mu to Štěpán?“</p>

<p class="mlptext">Stařík vrtí hlavou. „A to ne, prosím poníženě, to nemohl
Štěpán. Štěpán byl doma, spal. Hej, Michal, pojď sem! Pověz, kde byl tuto noc
Štěpán?“</p>

<p class="mlptext">Michal se rozmýšlí a povídá pomalu: „No, kde by byl? Spal
nahoře, se mnou a s Ďulou.“</p>

<p class="mlptext">„Tak, tak,“ kývá hlavou Gelnaj, „hned jsem si to myslel. A to
on má Hordubal v dědině nepřízeň. To víte, bohatý Amerikán, a ani sousedy
nepočastoval.“</p>

<p class="mlptext">Starý Manya zvedl ruce. A jé, bohatý! na krku nosí sáček se
samými dolary –</p>

<p class="mlptext">„Vy jste je viděl?“</p>

<p class="mlptext">Pravdaže viděl, vždyť tuto přijel kupovat dvorec a ukazoval
peníze. Víc jak sedm set dolarů, prosím pěkně. Nepřízeň v dědině, to asi tak
bude; prosím poníženě, pyšný člověk nemá přátel.</p>

<p class="mlptext">Gelnaj vážně přikyvuje. „A od čeho tu máte, Manyo, tak
rozbodané dveře?“</p>

<p class="mlptext">„To jak se tam zabodává košikářská jehla. Po celý rok tam
bývá.“</p>

<p class="mlptext">„Ukažte mi, jak vypadá,“ zajímá se Gelnaj. „To jsem nevěděl,
že se koše dělají jehlou.“</p>

<p class="mlptext">„To se, prosím, přehazují pruty jehlou – takto,“ ukazuje Manya
ve vzduchu. „Ještě včera tu ta jehla byla,“ zlobí se, „nevíš, Michal, kam se
poděla?“</p>

<p class="mlptext">„I nechte to,“ bručí Gelnaj lhostejně. „Až někdy půjdu kolem,
podívám se. Ale ta močůvka, Manyo, nesmí vytékat na cestu. Není to vaše cesta.“</p>

<p class="mlptext">„Prosím poníženě, až začneme mrvit pole, hnojiště se vyveze –“</p>

<p class="mlptext">„Měli byste mít pořádnou jímku, cementovou. Potřebovali byste
peníze do statku, což?“</p>

<p class="mlptext">„A to, prosím, potřebovali,“ pochechtává se stařík. „Postavit
novou stodolu – Ale tuto Michal je hlupák. Štěpán má víc rozumu pro
hospodářství. Štěpán, to by byl gazda!“</p>

<p class="mlptext">Z pole se vrací Ďula, veze na voze kupku sena, ale jede, jako
když hrom bije.</p>

<p class="mlptext">„Pojď sem, chlapče,“ volal ho otecky Gelnaj. „Já jen pro
pořádek. Kde byl dnes v noci Štěpán?“</p>

<p class="mlptext">Ďula otevřel ústa a podíval se tázavě na starého a na Michala;
nikdo ani nemrkl. „Tady byl,“ mumlá Ďula. „Se mnou a s Michalem spal na půdě.“</p>

<p class="mlptext">„Dobře jsi to řekl,“ pochválil ho Gelnaj. „A co, dáš se ke
kavalérii?“</p>

<p class="mlptext">Výrostek zablýskal zuby. „To víte, že dám.“</p>

<p class="mlptext">Z domu vychází Biegl a tiše zuří. „Pojďte sem, Gelnaji. Štěpán
jich pár dostal po hubě. Teď jsem ho zamkl v jizbě.“</p>

<p class="mlptext">„To nemáte,“ míní Gelnaj. „Omezování osobní svobody a tak
dále.“</p>

<p class="mlptext">Biegl se neuctivě šklebí. „Já se vám na to vykašlu. Horší je,
že jsem nic nenašel. A co vy?“</p>

<p class="mlptext">„Alibi jako hrom, Karlíčku. Celou noc spal na seně jako hodný
chlapeček.“</p>

<p class="mlptext">„Lžou,“ vyhrkl ostře Biegl.</p>

<p class="mlptext">„To se rozumí. To už mají, kamaráde, v krvi.“</p>

<p class="mlptext">„Však u soudu obrátí,“ hrozil Biegl.</p>

<p class="mlptext">„A to je neznáte. Buď se vzdají svědectví, nebo budou křivě
přísahat jakbysmet. To je, Karlíčku, na vesnici skoro jako národní zvyk.“</p>

<p class="mlptext">„Tak co mám dělat?“ chmuřil se Biegl. „Co myslíte, Gelnaji,
máme Štěpána už teď zatknout? Že to udělal on, na to můžete vzít jed.“</p>

<p class="mlptext">Gelnaj přikývl. „Já vím. Ale dejte jen, Biegl, pozor,“ začal a
nedokončil; neboť v tu chvíli to slabě řinklo a Biegl zařval: „Stát!“ A už se
hnal za roh stavení. Gelnaj pomalu za ním. Na zemi leží dva lidé, ale Biegl je
navrchu. „Já vám ho podržím, Karlíčku,“ nabízí se Gelnaj.</p>

<p class="mlptext">Biegl vstává a zvedá Štěpána za násilně zkřivenou ruku. „Hore,
a hybaj,“ supí udýchaně. „Já ti dám utíkat!“</p>

<p class="mlptext">Štěpán syká mezi zuby, tvář má bolestí zkřivlou. „Pusťte,“
syčí. „Já – já chtěl jen do Krivej – pro své věci –“</p>

<p class="mlptext">Ďula se dere mezi četníky. „Pusťte ho,“ křičí, „pusťte ho,
nebo –“</p>

<p class="mlptext">Gelnaj ho bere za rameno. „Pomalu, chlapče. A vy, Michal, se
do toho nepleťte. Štěpáne Manyo, zatýkám vás jménem zákona. A teď hezky pojď,
ty somáre!“</p>

<p class="mlptext">Štěpána Manyu vezou do města; neveze ho hřebeček s hlavou
hore, a přece se lidé zastavují a ohlížejí. Po každé straně četník s puškou
mezi koleny, a Štěpán uprostřed; nemá klobouček nazad a nerozhlíží se po
rovině. Tamto – řeka; a tuto se pasou koně, v rákosí blýská se bažina; ale
Štěpán jen zírá na zrzavý hřbet jakéhosi vozky –</p>

<p class="mlptext">Gelnaj si rozepíná mundúr a dává se do řeči; tyká Štěpánovi,
ale ani slovo o Hordubalovi; jen o gazdování, o dvorci v Rybárech, o koních – Štěpán
nejdřív na půl huby, ale pak se rozpovídal. Ano, ten hřebeček; špatně ho gazda
prodal, kdoví komu a zač; osm tisícek za něho mohlo být, měli ho dát do
hřebčince, ale dřív ho připustit na tu černou klisničku – ech, pane, chtěl bych
to vidět! Manyovi svítí oči. A takového koně gazda prodal! Hřích je to – Valacha
měl prodat nebo kobylu s hříbětem, ale toho hřebečka – Štěpán se rozčiluje, až
má pěnu v koutcích úst; a Biegl si pohoršeně myslí, že se zatčeným se nemá
mluvit, leda úředně.</p>

<p class="mlptext">„Ech, pane,“ říká Štěpán skoro pro sebe, „kdyby nás vezl ten
hřebeček – – sám bych vzal opratě – – to by se to jelo!“</p>

<h3 class="mlpuroven3nadpis" id="sigil_toc_id_27">IV.</h3>

<p class="mlptextbez1radku">„Koukejte se, Gelnaji,“ vykládá večer Biegl. „Udělal
to někdo z domu; okno vymáčkl zvnitřku, aby to vypadalo jako vloupání. Dveřmi
se do domu dostat nemohl, protože ty byly na závoru. Tedy buď byl v domě už
večer –“</p>

<p class="mlptext">„Nebyl,“ děl Gelnaj. „Hafie mi řekla, že u nich strýček Štěpán
zvečera nebyl.“</p>

<p class="mlptext">„Dobrá. Nebo ho v noci pustil do domu někdo z domácích; ale
pak to nemohl být cizí člověk. Štěpán tam byl pět let čeledínem. Celá dědina
ví, že měl po těch pět let s Hordubalovou poměr –“</p>

<p class="mlptext">„Počkejte, jen čtyři roky. Poprvé spolu něco měli na slámě.
Potom za ním gazdová chodila každou noc do stáje. Já to mám, Karlíčku, od
Hafie.“</p>

<p class="mlptext">„Ta vaše Hafie toho ví nějak mnoho,“ ušklíbl se Biegl.</p>

<p class="mlptext">„Inu,“ mínil Gelnaj, „to víte, venkovské děti –“</p>

<p class="mlptext">„Tak dál: Hordubalová je těhotná – to dá rozum, že se
Štěpánem, protože Hordubal Amerikán se vrátil teprve v červenci. Hordubalová
ví, že to na ni praskne. Hordubal ji chce mít pro sebe –“</p>

<p class="mlptext">Gelnaj potřásl hlavou. „To asi ne, Biegl. On spával v chlévě a
ona na půdě nebo v komoře. To vím od sousedky.“</p>

<p class="mlptext">„ – ale ona chodila za čeledínem dál.“</p>

<p class="mlptext">„To právě nevím,“ řekl zamyšleně Gelnaj. „Hafie myslí, že ne.
Jenže Polana bývala v posledních dnech kdesi pryč, za dědinou. Sousedka ji
vídala odbíhat.“</p>

<p class="mlptext">„Člověče,“ divil se Biegl, „vy toho víte jako stará dáma. Ale
já si hledím udělat logický obraz.“</p>

<p class="mlptext">„Aha. A to si to, Karlíčku, nemůžete nechat pro sebe?“</p>

<p class="mlptext">„Ne, já si to chci nahlas srovnat v hlavě. Ten trulant
Hordubal důvěřoval Štěpánovi tak, že mu zasnoubil maličkou Hafii. Poslouchejte,
to je hotový středověk – zasnubovat dítě!“</p>

<p class="mlptext">Gelnaj krčil rameny.</p>

<p class="mlptext">„Ale pak nějak přišel na to, že mu gazdová zanáší, a Štěpána
vyhodil z domu.“</p>

<p class="mlptext">Gelnaj nelibostí zafuněl. „A co mně to povídáte, Biegl.
Nejdřív Štěpán odešel od Hordubalů a teprve pak ho gazda zasnoubil s Hafií.
Zeptejte se tetek v dědině.“</p>

<p class="mlptext">„To se mně nerýmuje,“ zmátl se Biegl. „Tak jak to vlastně,
člověče, souvisí?“</p>

<p class="mlptext">„Nevím, Karlíčku, já nemám žádný – jak tomu říkáte? – logický
obraz. To je rodinná záležitost a žádný jasný případ. Kdepak, ani nemůže být
jasný. Vy nemáte rodinu, Biegl, to je to.“</p>

<p class="mlptext">„Ale vždyť je to, Gelnaji, jasné jako dvakrát dvě: Polana se
chce zbavit gazdy; Štěpán – by se rád přiženil do dvorce. Ti dva si to smluví,
a hotovo. Včera běžela Polana pro Štěpána –“</p>

<p class="mlptext">Gelnaj zavrtěl hlavou. „Zas vedle. Mně říkala Hafie, že včera
ji sám gazda posílal, jdi, přiveď Štěpána, ať se vrátí. A co mně je po tom!
Biegl, neměl nebožtík na krku pověšený pytlík s penězi?“</p>

<p class="mlptext">Biegl se zarazil. „Jaký pytlík? Neměl nic.“</p>

<p class="mlptext">„Tak vidíte,“ děl Gelnaj. „A měl tam prý víc než sedm set
dolarů. Hledejte ty dolary, Karlíčku.“</p>

<p class="mlptext">„Vy myslíte – loupežná vražda?“</p>

<p class="mlptext">„Nemyslím nic, ale peníze jsou pryč. Starý Manya je kdysi
viděl u Hordubala. Manyové potřebují stavět novou stodolu –“</p>

<p class="mlptext">Biegl si tiše hvízdl. „A tak! Tedy pravý motiv by byly peníze!“</p>

<p class="mlptext">„Mohly by být,“ kývá Gelnaj. „Obyčejně bývají. Nebo takhle
msta, Biegl, – to máte taky motiv jaksepatří. Hordubal hodil Štěpána přes plot
do kopřiv. Na to bývá, Karlíčku, v dědině křivák. Můžete si vybrat, který motiv
se vám líbí.“</p>

<p class="mlptext">„Proč mi to povídáte?“ kabonil se Biegl.</p>

<p class="mlptext">„Inu, abyste si udělal logický obraz,“ povídá Gelnaj nevinně. „A
třeba ho zabil Manya kvůli tomu hřebečkovi.“</p>

<p class="mlptext">„To je hloupost!“</p>

<p class="mlptext">„Právě. V rodině se vraždívá pro hloupost, milý Biegl.“</p>

<p class="mlptext">Biegl se rozmrzele odmlčel.</p>

<p class="mlptext">„Nezlobte se, Karlíčku,“ broukal Gelnaj. „Já vám za to řeknu,
čím byl Hordubal zabit. Košikářskou jehlou.“</p>

<p class="mlptext">„Jak to víte?“</p>

<p class="mlptext">„U Manyů se včera ztratila. Hledejte ji, Biegl.“</p>

<p class="mlptext">„Jak vypadá?“</p>

<p class="mlptext">„Nevím. Myslím, jako nějaké šídlo. Víc už nevím,“ končil
Gelnaj a pozorně si čistil dýmku. „Leda to, že u Manyů budou vyvážet hnojiště.“</p>

<h3 class="mlpuroven3nadpis" id="sigil_toc_id_28">V.</h3>

<p class="mlptextbez1radku">Gelnaj a Biegl čekají u vína, až půjde doktor od
pitvy.</p>

<p class="mlptext">„A kde jste našel ten sklenářský diamant?“</p>

<p class="mlptext">„U Hordubalů v komoře. Co tomu říkáte?“</p>

<p class="mlptext">„To máte ty sedláky,“ pravil Gelnaj pohoršeně. „Je jim líto
něco vyhodit, i když je to corpus delicti. Myslí si, někdy se to může hodit –“
Gelnaj si mistrně odplivl. „Špínové!“</p>

<p class="mlptext">„Hordubalová tvrdila, ten diamant prý tam je odedávna, ještě
než jel gazda do Ameriky. Ale tuhle Farkaš, sklenář, si vzpomněl, že u něho
Štěpán koupil sklenářský diamant, asi měsíc prý tomu je.“</p>

<p class="mlptext">Gelnaj hvízdl. „Už před měsícem? Vidíte, Biegl, to je to
divné: že už před měsícem na to mysleli. Zabít někoho rychle, to bych sám
dovedl; ale takto na dlouhé lokte – – A ty dolary jste nenašel?“</p>

<p class="mlptext">„Nee. Tam v té komoře jsem vyšťáral krom toho elektrickou
svítilnu. Hledám teď, kde a kdy ji Štěpán koupil. Taky důkaz, co? Už je toho
dost, aby páni dali zatknout i tu ženskou. Ale prý ještě máme najít nějaké
pořádné důkazy –“</p>

<p class="mlptext">Gelnaj se vrtěl na židli. „Karlíčku, že to jste vy – –– já
taky něco vím. Prý Štěpánův švagr, nějaký Jánoš, se nechal slyšet, že za ním
asi před týdnem přišel Štěpán na pole a povídá, co ty, Jánoš, ty bys mohl
vydělat, co bys chtěl, třeba pár volů, sám si je na trhu můžeš vybrat – a za
malou robotu prý: jen Juraje Hordubala odklidit.“</p>

<p class="mlptext">„To je dobré,“ řekl Biegl uznale. „A co Jánoš?“</p>

<p class="mlptext">„Jdi ty, řekl prý, a kde máš, Štěpáne, na to peníze? – Já
nemám, povídá Štěpán, ale gazdová má; slíbili jsme si, že se vezmeme, až bude
Hordubal pryč.“</p>

<p class="mlptext">„Tak to je máme,“ oddychl si Biegl zhluboka. „A oba jsou v tom.“</p>

<p class="mlptext">Gelnaj přikývl. Ale tu jde doktor od pitvy, běží na krátkých
nožkách a krátkozrace se rozhlíží.</p>

<p class="mlptext">„Pane doktore,“ volá Gelnaj, „neráčíte se zastavit na minutku?“</p>

<p class="mlptext">„A,“ doktor úsečně. „No třeba. Dejte mi slivovici. Už ho bylo,
chudáka, cítit. Žádná pěkná práce. Ahah,“ vydechl a postavil sklenku. „A víte
to, páni, že zabili mrtvého?“</p>

<p class="mlptext">Biegl vykulil oči. „Jak to?“</p>

<p class="mlptext">„Skoro mrtvého. Asi dodýchával, komatózní stav. Zápal plic v nejvyšším
stupni, pravá plíce už zhnisaná, žlutá jako játra – Nebyl by dožil do rána.“</p>

<p class="mlptext">„Tak tedy to bylo zbytečné,“ řekl Gelnaj pomalu.</p>

<p class="mlptext">„Pravda. A na aortě výduť – jako pěst. I kdyby nebylo toho
zápalu plic, stačilo nějaké rozčilení – a konec. Chudák.“</p>

<p class="mlptext">Oba četníci stísněně mlčeli. Konečně Biegl odchrchlal a ptá
se: „A příčina smrti, pane doktore?“</p>

<p class="mlptext">„No, vražda. Probodená levá srdeční komora. Ale protože byl v agonii,
vyteklo už jen málo krve.“</p>

<p class="mlptext">„A čím, myslíte –“</p>

<p class="mlptext">„Nevím. Hřebíkem, šídlem, jehlou na šití pytlů – čili
stručněji řečeno: tenkým, hrotnatým, kovovým předmětem, cirka deset centimetrů
dlouhým, oblého průřezu – – stačí vám to?“</p>

<p class="mlptext">Gelnaj otáčel rozpačitě sklenicí v tlustých prstech. „A pane
doktore, – – nemohlo by se říci, že – – že zemřel zápalem plic? Helejte, když
už stejně musel umřít – – tak nač s ním dělat tolik orací –“</p>

<p class="mlptext">„To nejde, Gelnaji,“ vyhrkl Biegl. „Vždyť je to vražda!“</p>

<p class="mlptext">Doktor zablýskal brýlemi. „To by bylo škoda, pane. Zajímavý
případ. Zřídka se vidí vražda jehlou nebo čím. Já dám to srdce do špiritusu a pošlu
je,“ doktor se začal šklebit, „jednomu učenému odborníkovi. Abyste to měli na
beton, páni. Nic platno, je to vražda, jak zákon káze. Ech bože, ale jak
zbytečná!“</p>

<p class="mlptext">„Co dělat,“ bručel Gelnaj. „A takový mezek tomu říká jasný
případ!“</p>

<h3 class="mlpuroven3nadpis" id="sigil_toc_id_29">VI.</h3>

<p class="mlptextbez1radku">Jenže láhev se srdcem Hordubalovým se cestou rozbila
a líh vytekl; a srdce Juraje Hordubala přišlo do pracovny učeného pána ve velmi
špatném stavu.</p>

<p class="mlptext">„Co mi to sem posílají,“ zlobil se učený, bělovlasý pán. „Co k
tomu píšou? že zjistili bodnou ránu? Tihle venkovští doktoři,“ vzdychla odborná
autorita a dívala se zdálky na srdce Juraje Hordubala. „Napište: bodná rána
vyloučena – otvor je příliš drobný – – je to průstřel srdečního svalu střelnou
zbraní – malého kalibru – nejspíše flobertkou. A odneste to!“</p>

<p class="mlptext">„Tak to máme z Prahy doma,“ vítal Gelnaj Biegla, když se
vracel z Rybár. „Abyste věděl, Karlíčku, Hordubal nebyl proboden, ale zastřelen
z flobertky. Tak.“</p>

<p class="mlptext">Bieglovi klesly ruce. „A co tomu říká náš doktor?“</p>

<p class="mlptext">„Co by říkal, zuří. Znáte ho přec, ne? A že prý trvá na svém.
Inu, tak tedy flobertka. Kulička se sic nenašla, ale co dělat. Musíte hledat
někoho, kdo má flobertku.“</p>

<p class="mlptext">Biegl praštil přílbou do kouta. „Já to tak nenechám, Gelnaji,“
vyhrožoval, „já si do toho nedám od nikoho foukat! Kriste Pane, vždyť už to mám
skoro hotovo, všechno klape, a teď tohle! Copak můžeme jít k soudu – s tímhle?
Člověče, kde vezmeme nějakou flobertku?“</p>

<p class="mlptext">Gelnaj krčí rameny. „Vidíte, to máte z toho, že jste nenechali
chudáka Hordubala zemřít v Pánu na zápal plic. Patří vám to, vám i doktorovi.“</p>

<p class="mlptext">Biegl vztekle dosedl na židli. „Tohle mně, Gelnaji, zkazilo
celou radost. Největší radost, jakou jsem kdy měl.“</p>

<p class="mlptext">„No, copak?“</p>

<p class="mlptext">„Našel jsem dolary. Něco přes sedm set, i s pytlíkem. Byly za
trámem na půdě v Rybárech.“</p>

<p class="mlptext">Gelnaj vyndal překvapením dýmku z úst. „No, to něco je,
Karlíčku,“ řekl uznale.</p>

<p class="mlptext">„Však to dalo hledání,“ oddechl si Biegl. „Já to mám
spočítáno: víte, jak dlouho jsem v Rybárech hledal? Netto čtyřicet šest hodin.
Ani stýbýlko jsem nenechal nepřevráceno. Teď se může dát Štěpán se svým alibi
vycpat. Co myslíte, Gelnaji: stačí to porotě? Peníze se našly, ten diamant, co
Štěpán kupoval, taky není zlý, pak máte rozpory ve výpovědích a motiv jako
vrata do stodoly.“</p>

<p class="mlptext">„Dokonce čtyři motivy,“ podotýkal Gelnaj.</p>

<p class="mlptext">Biegl třepal rukou. „Ale kdepak! Byla to docela obyčejná,
sprostá, šeredná vražda pro peníze. Já vám povím, jak to bylo. Hordubal věděl,
že Manya je milenec jeho ženy, a bál se ho. Proto nosil své peníze na krku,
proto Manyu zasnoubil s Hafií, proto ho nakonec vyhnal, proto se zavíral ve
chlévě – Docela jasný případ, Gelnaji.“</p>

<p class="mlptext">Gelnaj zamyšleně mrkal. „Já zas myslím pořád na ty koně.
Štěpán měl rád koně. O jiném prý nemluvil než o tom, přikoupit roviny a nic než
koně pěstit. Teď zrovna se prodává kus roviny za Hordubalovými loukami. Třeba
chtěl Manya na Hordubalovi, aby to koupil, a ten ne, a peníze nosil za ňadry – Já
bych se, Karlíčku, nedivil, kdyby to bylo pro to.“</p>

<p class="mlptext">„To máte prašť jako uhoď: pro peníze. Z lásky k Polaně to
jistě nebylo.“</p>

<p class="mlptext">„Kdopak ví.“</p>

<p class="mlptext">„Ne. Vy jste, Gelnaji, starý četník a rozumíte dědině. Ale já
jsem mladý četník a mám sakra nějaký smysl pro ženské. Díval jsem se na Polanu:
je to nehezká, kostnatá tetka – a stará, Gelnaji; pravda, měla s čeledínem
poměr – Já myslím, že ji to stálo hromadu peněz. Pro tu, Gelnaji, by se
Hordubal nedal zabít, pro ni by Štěpán nevraždil. Ale pro peníze – to je jasné.
Hordubal byl venkovský lakomec, Polana jen dědit, aby si mohla držet milence,
Štěpán byl chamtivec na prachy – a máte to. Gelnaji, v tom všem nebylo tolikhle
lásky.“ Biegl lusknul prsty. „Špinavý případ, člověče, ale jasný.“</p>

<p class="mlptext">„Dobře jste si to, Biegl, seštymoval,“ ocenil starý Gelnaj. „Jako
pan státní. Máte to takové jednoduché –“</p>

<p class="mlptext">Biegl polichocen ukázal zuby.</p>

<p class="mlptext">„ – ale po mém, Karlíčku, by bylo ještě jednodušší, kdyby si
Juraje Hordubala vzal Pán Bůh. Zápal plic, amen. A vdova by si po čase vzala
čeledína – – narodilo by se děťátko – Ale vám se, Biegl, takový jednoduchý
příběh nelíbí.“</p>

<p class="mlptext">„Ne. Mně se líbí zjistit pravdu. To, Gelnaji, je práce pro
chlapa.“</p>

<p class="mlptext">Gelnaj zahloubaně pomrkává. „A máte pocit, Karlíčku, že jste
ji jako našel? Tu pravou pravdu?“</p>

<p class="mlptext">„– – Ještě tu jeh bych chtěl najít.“</p>

</div>
</body>
</html>